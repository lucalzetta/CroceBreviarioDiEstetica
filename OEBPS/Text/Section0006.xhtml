<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

  <p class="testo_centrato">	
  <h1>
  		I <br/>«CHE COSA È L’ARTE?»	
  </h1>
  </p>
  <p>
  Alla domanda: – Che cosa è l’arte? – si potrebbe rispondere celiando (ma non sarebbe una celia sciocca): che l’arte è ciò che tutti sanno che cosa sia. E, veramente, se in qualche modo non si sapesse che cosa essa è, non si potrebbe neppure muovere quella domanda, perché ogni domanda importa una certa notizia della cosa di cui si domanda, designata nella domanda, e perciò qualificata e conosciuta. Il che riceve una riprova di fatto nelle idee giuste e profonde, che si odono sovente manifestare intorno all’arte da coloro che non fanno professione di filosofia e di teoria, dai laici, dagli artisti non amanti del ragionare, dalle persone ingenue, perfino dalla gente del popolo: idee che talvolta sono implicite nei giudizî che si recano intorno a singole opere d’arte, ma che tal’altra prendono addirittura forma di aforismi e di definizioni. Accade di pensare che si potrebbe fare arrossire, sempre che si volesse, ogni orgoglioso filosofo, il quale stimasse di avere «scoperto» la natura dell’arte, mettendogli sotto gli occhi e facendogli risonare agli orecchi proposizioni scritte nei libri più comuni e sentenze della più ordinaria conversazione, e mostrandogli che già contengono, nel modo più chiaro, la sua vantata scoperta.
  </p>
  
  <p>
  E il filosofo avrebbe ben motivo, in questo caso, di arrossire, se cioè avesse mai nutrito l’illusione d’introdurre, con le proprie dottrine, qualcosa di tutto suo originale nella comune coscienza umana, qualcosa di estraneo a questa coscienza, la rivelazione di un mondo affatto nuovo. Ma egli non si turba e tira diritto per la sua via, perché non ignora che la domanda sul che cosa sia l’arte (come, del resto, ogni domanda filosofica sulla natura del reale, o, in genere, ogni domanda di conoscenza), se anche nelle parole che si adoperano prende aspetto di problema generale e totale, che si pretenda risolvere per la prima volta e per l’ultima, ha sempre, effettivamente, un significato circostanziato, riferibile alle particolari difficoltà che si fanno vive in un particolare momento della storia del pensiero. Certamente, la verità corre per le strade, come l’<i><spam lang="fr">esprit</spam></i> nel noto proverbio francese, o come la metafora, «regina dei tropi» secondo i retori, che il Montaigne ritrovava nel <i><spam lang="fr">«babil»</spam></i> della sua <quote>«chambrière»</quote>. Ma la metafora della cameriera è la soluzione di un problema espressivo, proprio dei sentimenti che agitano in quel momento la cameriera; e le ovvie affermazioni, che di proposito o per incidente tuttodí si ascoltano sulla natura dell’arte, sono soluzioni di problemi logici, quali si presentano a questo o quell’individuo che non fa professione di filosofo e che pure, come uomo, è anche lui, in qualche misura, filosofo. E come la metafora della cameriera esprime di solito una breve e povera cerchia di sentimenti rispetto a quella del poeta, cosí l’ovvia affermazione del non filosofo risolve un lieve problema rispetto a quello che si propone il filosofo. La risposta sul che cosa sia l’arte, può suonare simile in apparenza nell’uno e nell’altro caso, ma si diversifica nei due casi per la diversa ricchezza del suo intimo contenuto; perché la risposta del filosofo, degno del nome, ha né più né meno che l’assunto di risolvere in modo adeguato tutti i problemi che sono sorti, fino a quel momento, nel corso della storia, intorno alla natura dell’arte, laddove quella del laico, aggirantesi in un àmbito ben più ristretto, si chiarisce impotente fuori di quei limiti. Il che ha la sua riprova di fatto nella forza dell’eterno procedere socratico, nella facilità onde gli addottrinati lasciano confusi e a bocca aperta, con l’incalzare delle loro domande, i non addottrinati, che pure avevano cominciato col parlar bene, e a i quali, messi a rischio, nel corso dell’interrogatorio, di perdere anche quel poco sapere che possedevano, non resta altra difesa che rientrare nel proprio guscio, dichiarando che non amano le «sottigliezze».
  </p>
  
  <p>
  Ecco, dunque, dove soltanto può essere collocato l’orgoglio del filosofo: nella coscienza della maggiore intensità delle sue domande e delle sue risposte; orgoglio che non va scompagnato dalla modestia, cioè dalla consapevolezza che, se l’àmbito suo è più largo o il più largo possibile in un determinato momento, ha pur tuttavia i suoi limiti, tracciati dalla storia di quel momento, e non può pretendere a un valore di totalità, o, come suol dirsi, di soluzione definitiva. L’ulteriore vita dello spirito, rinnovando e moltiplicando i problemi, rende, non già false ma inadeguate le soluzioni precedenti, parte delle quali cadono nel numero di quelle verità che si sottintendono, e parte debbono essere riprese e integrate. Un sistema è una casa che, subito dopo costruita e adornata, ha bisogno (soggetta com’è all’azione corroditrice degli elementi) di un lavorío, più o meno energico ma assiduo, di manutenzione, e che a un certo momento non giova più restaurare e puntellare, e bisogna gettare a terra e ricostruire dalle fondamenta. Ma con siffatta differenza capitale: che nell’opera del pensiero, la casa perpetuamente nuova è sostenuta perpetuamente dall’antica, la quale, quasi per opera magica, perdura in essa. Come si sa, gl’ignari di codesta magia, gli intelletti superficiali o ingenui, se ne spaventano; tanto che uno dei loro noiosi ritornelli contro la filosofia è che essa disfaccia di continuo l’opera sua, e che un filosofo contradica l’altro; come se l’uomo non facesse e disfacesse sempre le sue case, e l’architetto seguente non fosse il contradittore dell’architetto precedente; e come se da questo fare e disfare e rifare delle case, e da questo contradirsi degli architetti, si potesse trarre la conclusione, che è inutile costruire case!
  </p>
  
  <p>
  Col vantaggio della maggiore intensità, le domande e le risposte del filosofo recano con sé anche il pericolo del maggiore errore, e sono di frequente viziate da una sorta di mancanza di buon senso, che, in quanto appartiene a una sfera superiore di cultura, ha, pur nella sua riprovevolezza, un carattere aristocratico, oggetto non solo di sdegni e di dileggi, ma anche di segreta ammirazione e d’invidia. In ciò si fonda il contrasto, che molti si dilettano a lumeggiare, tra l’equilibrio mentale della gente ordinaria e le stravaganze dei filosofi; essendo chiaro che nessun uomo di buon senso avrebbe detto, per esempio, che l’arte è risonanza dell’istinto sessuale, o che essa è cosa malefica da meritare il bando dalle ben governate repubbliche: assurdità, che filosofi, e grandi filosofi, hanno pur detto. Ma l’innocenza dell’uomo di buon senso è povertà, innocenza da selvaggio; e quantunque si sia spesso sospirato alla vita innocente del selvaggio, o invocato un riparo a salvare il buon senso dalle filosofie, sta di fatto che lo spirito, nel suo svolgersi, affronta coraggiosamente, poiché non può farne di meno, i pericoli della civiltà e il momentaneo smarrimento del buon senso. La ricerca del filosofo intorno all’arte è costretta a percorrere le vie dell’errore per ritrovare la via della verità, che non è diversa da quelle, ma è quelle stesse, attraversate da un filo che permette di dominare il labirinto.
  </p>
  
  <p>
  Lo stretto nesso dell’errore con la verità nasce da ciò, che un mero e compiuto errore è inconcepibile, e, perché inconcepibile, non esiste. L’errore parla con doppia voce, una delle quali afferma il falso, ma l’altra lo smentisce; ed è un cozzare di sí e di no, che si chiama contradizione. Perciò quando dal considerare generico si scende ad esaminare nelle sue parti e nella sua determinatezza una teoria che si è condannata come erronea, si trova in quella stessa la medicina della sua erroneità, cioè la teoria vera che germina dal terriccio dell’errore. E si osserva che coloro medesimi che si arrogano di ridurre l’arte all’istinto sessuale, ricorrono, per dimostrare la loro tesi, ad argomenti e a mediazioni, con le quali, invece di unire, distaccano l’arte da quell’istinto; o che colui il quale scacciava la poesia dalle ben costituite repubbliche, trepidava nel discacciamento, e creava egli stesso, in quell’atto, una nuova sublime poesia. Ci sono stati periodi storici, nei quali dominarono le più storte e rozze dottrine dell’arte; e ciò non impediva, pur in quei tempi, di discernere solitamente, nel modo più sicuro, il bello dal brutto, e di ragionarvi intorno assai finamente, quando, dimenticata l’astratta teoria, si veniva ai casi particolari. L’errore si condanna sempre, non dalla bocca del giudice, ma ex ore suo.
  </p>
  
  <p>
  Per questo stretto nesso con l’errore, l’affermazione della verità è sempre un processo di lotta, col quale essa si viene liberando nell’errore dall’errore; onde è un altro pio ma impossibile desiderio, quello che richiede che essa venga esposta direttamente, senza discutere o polemizzare, lasciandola procedere maestosamente, sola: come se tali parate da palcoscenico fossero il simbolo adatto per la verità, che è il pensiero stesso, e, come pensiero, sempre attivo e in travaglio. In effetto nessuno riesce ad esporre una verità se non mercé la critica delle diverse soluzioni del problema a cui quella si riferisce; e non c’è meschina trattazione di una scienza filosofica, non c’è manualetto scolastico né dissertazione accademica che non collochi a suo capo o non contenga nel suo corpo la rassegna delle opinioni storicamente date o idealmente possibili, delle quali vuol essere l’opposizione e la correzione. La qual cosa, per quanto sia sovente eseguita con arbitrio e disordine, esprime per l’appunto la legittima esigenza, nel trattare un problema, di percorrere tutte le soluzioni che ne furono tentate nella storia o sono tentabili nell’idea (cioè nel momento presente, epperò sempre nella storia), in modo che la nuova soluzione includa in sé il lavorío precedente dello spirito umano.
  </p>
  
  <p>
  Ma quest’esigenza è un’esigenza logica, e come tale intrinseca a ogni vero pensiero e da esso inseparabile; e non bisogna confonderla con una determinata forma letteraria di esposizione, per non cadere nella pedanteria onde si resero famosi nel medioevo gli scolastici e nel secolo decimonono i dialettici della scuola hegeliana, e che è poi assai affine alla superstizione formalistica, credente nella virtù mirabile di una certa guisa estrinseca e meccanica di esposizione filosofica. Bisogna intenderla, insomma, in senso sostanziale e non accidentale, rispettando lo spirito e non la lettera, e muoversi nell’esposizione del proprio pensiero con libertà, secondo i tempi, i luoghi e le persone. Cosicché io, in queste rapide conferenze che vogliono dare come un orientamento sul modo di trattare i problemi dell’arte, mi guarderò bene dal narrare (come ho fatto altrove) la storia del pensiero estetico, o dall’esporre dialetticamente (come anche ho fatto altrove) tutto il processo di liberazione dalle concezioni erronee dell’arte, dalle più povere salendo su su alla più ricche; e getterò lungi, non da me ma dai lettori, una parte del bagaglio, del quale essi si caricheranno poi, quando, invogliati dalla vista del paese percorso a volo d’uccello, si accingeranno a compiere più particolari viaggi in questa o quella parte di esso, o a ripercorrerlo tutto a parte a parte.
  </p>
  
  <p>
  Epperò, riattaccando la domanda che ha dato occasione a questo prologo indispensabile (indispensabile a togliere ogni parvenza di pretenziosità, e insieme la taccia d’inutilità al mio discorso), – la domanda su che cosa sia l’arte, – io dirò subito, nel modo più semplice, che l’arte è visione o intuizione. L’artista produce un’immagine o fantasma; e colui che gusta l’arte volge l’occhio al punto che l’artista gli ha additato, guarda per lo spiraglio che colui gli ha aperto e riproduce in sé quell’immagine. «Intuizione», «visione», «contemplazione», «immaginazione», «fantasia», «figurazione», «rappresentazione», e via dicendo, sono parole che ritornano di continuo quasi sinonimi nel discorrere intorno all’arte, e che tutte sollevano la nostra mente al medesimo concetto o alla medesima sfera di concetti, indizio di universale consenso.
  </p>
  
  <p>
  Ma questa mia risposta: che l’arte sia intuizione, attinge insieme significato e forza da tutto ciò che essa implicitamente nega e da cui distingue l’arte. Quali negazioni vi sono comprese? – Indicherò le principali, o almeno quelle per noi, nel nostro momento di cultura, più importanti.
  </p>
  
  <p>
  Essa nega anzitutto che l’arte sia un fatto fisico; per esempio, certi determinati colori o rapporti di colori, certe determinate forme di corpi, certi determinati suoni o rapporti di suoni, certi fenomeni di calore o di elettricità, insomma qualsiasi cosa si designi come «fisica». Già nel pensiero comune si ha l’addentellato per quest’errore di fisicizzare l’arte, e, come i bambini che toccano la bolla di sapone e vorrebbero toccare l’arcobaleno, lo spirito umano, ammirando le cose belle, si volge spontaneo a rintracciarne le cagioni nella natura esterna, e si prova a pensare o crede di dover pensare come belli certi colori e brutti certi altri, belle certe forme di corpi e brutte certe altre. Ma di proposito, e con metodo, questo tentativo è stato poi eseguito più volte nella storia del pensiero: dai «canoni» che gli artisti e teorici greci e del Rinascimento fermarono per la bellezza dei corpi, dalle speculazioni sui rapporti geometrici e numerici determinabili nelle figure e nei suoni, fino alle ricerche degli estetici del secolo decimonono (per esempio del Fechner) e alle «comunicazioni», che nei congressi di filosofia, di psicologia e di scienze naturali dei giorni nostri gl’imperiti sogliono presentare circa i rapporti dei fenomeni fisici con l’arte. E, se si domanda per quale ragione l’arte non possa essere un fatto fisico, bisogna in primo luogo rispondere che i fatti fisici non hanno realtà, e che l’arte, alla quale tanti consacrano la loro intera vita e che tutti riempie di divina gioia, è sommamente reale; sicché essa non può essere un fatto fisico, che è qualcosa d’irreale. Ciò senza dubbio torna, alla prima, paradossale, perché niente sembra all’uomo del volgo più saldo e sicuro che il mondo fisico; ma a noi non è dato, in sede di verità, astenerci dalla ragione buona o sostituirla con altra meno buona, sol perché la prima abbia sembiante di menzogna; e, del resto, per superare lo strano e l’aspro di quella verità, per addomesticarsi con lei, si può venire considerando che la dimostrazione della irrealtà del mondo fisico non solo è stata fatta in modo irrefragabile ed è ammessa da tutti i filosofi (che non siano crassi materialisti e non si avvolgano nelle stridenti contradizioni del materialismo), ma viene professata dai medesimi fisici, negli abbozzi di filosofia che mescolano alla loro scienza, quando concepiscono i fenomeni fisici come prodotti di principî che si sottraggono all’esperienza, degli atomi o dell’etere, o come manifestazione di un Inconoscibile: la stessa Materia dei materialisti è, del resto, un principio sopramateriale. Talché i fatti fisici si svelano, per la loro logica interna e per comune consenso, come non già una realtà, ma una costruzione del nostro intelletto agli scopi della scienza. Per conseguenza, la domanda se l’arte sia un fatto fisico deve assumere razionalmente questo diverso significato: se l’arte sia costruibile fisicamente. E codesto è certamente possibile, e lo eseguiamo difatti sempre che, distraendoci dal senso di una poesia, rinunziando al suo godimento, ci mettiamo, a mo’ di esempio, a contare le parole di cui la poesia è composta e a dividerle in sillabe e in lettere, o, distraendoci dall’effetto estetico di una statua, la misuriamo e la pesiamo: cosa utilissima agl’imballatori di statue, come la prima è utile ai tipografi che debbono «comporre» pagine di poesia; ma inutilissima al contemplatore e allo studioso dell’arte, al quale non giova, e non è lecito, «distrarsi» dal suo oggetto proprio. Neppure dunque in questo secondo significato l’arte è un fatto fisico; cioè, quando ci proponiamo di penetrarne la natura e il modo di operare, a niente ci vale costruirla fisicamente.
  </p>
  
  <p>
  Un’altra negazione è implicita nella definizione dell’arte come intuizione: cioè, che, se essa è intuizione, e se intuizione vale teoria nel senso originario di contemplazione, l’arte non può essere un atto utilitario; e, poiché un atto utilitario mira sempre a raggiungere un piacere e perciò ad allontanare un dolore, l’arte, considerata nella propria sua natura, non ha nulla da vedere con l’utile, e col piacere e col dolore, in quanto tali. Si concederà infatti, senza troppa resistenza, che un piacere come piacere, un qualsiasi piacere, non è di per sé artistico: non è artistico il piacere di una bevuta di acqua che ci disseta, di una passeggiata all’aria aperta che sgranchisce le nostre membra e fa circolare più leggermente il nostro sangue, del conseguimento di un ufficio sospirato che viene a dare assetto alla nostra vita pratica, e via dicendo. Perfino nei rapporti che si svolgono tra noi e le opere dell’arte, balza agli occhi la differenza tra il piacere e l’arte, perché la figura rappresentata può essere a noi cara e svegliare i più dilettosi ricordi, e tuttavia il quadro può essere brutto; o all’inverso il quadro può esser bello e la figura rappresentata odiosa al nostro cuore; o il quadro stesso, che approviamo come bello, destarci poi rabbia ed invidia perché opera di un nostro nemico o rivale, al quale recherà vantaggio e conferirà nuova forza: i nostri interessi pratici, coi correlativi piaceri e dolori, si mescolano, si confondono talvolta, lo perturbano, ma non si fondono mai col nostro interesse estetico. Tutt’al più, per sostenere più validamente la definizione dell’arte come il piacevole, si affermerà che essa non è il piacevole in genere, sibbene una particolare forma di piacevole. Ma codesta restrizione non è più una difesa ed è anzi un vero abbandono di quella tesi, perché, posto che l’arte sia una particolare forma di piacere, il suo carattere distintivo sarebbe dato, non dal piacevole, ma da ciò che distingue quel piacevole dagli altri piacevoli, e a quell’elemento distintivo – più che piacevole o diverso dal piacevole – converrebbe rivolgere l’indagine. Nondimeno la dottrina, che definisce l’arte come il piacevole, ha una speciale denominazione (Estetica edonistica), e una lunga e complicata vicenda nella storia delle dottrine estetiche: si manifestò già nel mondo  greco-romano, prevalse nel secolo decimottavo, rifiorí nella seconda metà del decimonono, e gode ancora molto favore, e specialmente è bene accolta tra i principianti di estetica, i quali sono soprattutto colpiti dal fatto, che l’arte suscita piacere. La vita di questa dottrina è consistita nel proporre a volta a volta una o altra classe di piaceri, più classi insieme (il piacere dei sensi superiori, il piacere del gioco, la coscienza della propria forza, l’erotismo, ecc. ecc.), o nell’aggiungervi elementi diversi dal piacevole, per esempio, l’utile (quando veniva inteso come distinto dal piacevole), la soddisfazione dei bisogni conoscitivi e morali, e simili. E il progresso si è svolto in virtù appunto di codesta sua irrequietezza, e col lasciare fermentare nel suo grembo gli elementi estranei, da lei introdotti per la necessità di accordare in qualche modo sé stessa con la realtà dell’arte, giungendo cosí a dissolversi come dottrina edonistica e a promuovere inconsapevolmente una nuova dottrina, o, almeno, a farne avvertire la necessità. E poiché ogni errore ha il suo motivo di vero (e quello della dottrina fisica si è visto, ed è la possibilità della «costruzione» fisica dell’arte come di qualsiasi altro fatto), la dottrina edonistica ha il suo eterno motivo di vero nel porre in rilievo l’accompagnamento edonistico, ossia il piacere, che è comune all’attività estetica e ad ogni altra forma di attività spirituale, e che non s’intende punto negare nel negare recisamente l’identificazione dell’arte col piacevole, e nel distinguerla dal piacevole definendola come intuizione.
  </p>
  
  <p>
  Una terza negazione che si compie mercé la teoria dell’arte come intuizione, è che l’arte sia un atto morale; vale a dire quella forma di atto pratico che, pure congiungendosi necessariamente con l’utile e col piacere e dolore, non è immediatamente utilitaria ed edonistica e si muove in una sfera spirituale superiore. Ma l’intuizione, in quanto atto teoretico, è opposta a qualsiasi pratica. E, invero, l’arte, come è osservazione antichissima, non nasce per opera di volontà: la buona volontà, che definisce l’onest’uomo, non definisce l’artista. E, poiché non nasce per opera di volontà, si sottrae altresí a ogni discriminazione morale, non perché le sia accordato un privilegio di esenzione, ma semplicemente perché la discriminazione morale non trova il modo di applicarlesi. Un’immagine artistica ritrarrà un atto moralmente lodevole o riprovevole; ma l’immagine stessa, in quanto immagine, non è né lodevole né riprovevole moralmente. Non solo non v’ha codice penale che possa condannare alla prigione o alla morte un’immagine, ma nessun giudizio morale, dato da persona ragionevole, può farla suo oggetto: altrettanto varrebbe giudicare immorale la Francesca di Dante o morale la Cordelia di Shakespeare (che hanno mero ufficio artistico e sono come note musicali dell’anima di Dante e di Shakespeare), quanto giudicare morale il quadrato o immorale il triangolo. Per altro, la teoria moralistica dell’arte è anch’essa rappresentata nella storia delle dottrine estetiche, e non è morta del tutto neppur oggi, sebbene sia nella comune opinione assai screditata: screditata non solo pel suo demerito intrinseco, ma altresí, in qualche misura, per il demerito morale di alcune tendenze odierne, che rendono agevole, mercé il fastidio psicologico, quel rifiuto che dovrebbe farsi – e qui facciamo – solamente per ragioni logiche. E derivazione della dottrina moralistica è il fine prefisso all’arte d’indirizzare al bene, d’ispirare l’aborrimento dal male, di correggere e migliorare i costumi; e la richiesta agli artisti di contribuire per la loro parte all’educazione civile delle plebi, al rafforzamento dello spirito nazionale o bellicoso di un popolo, alla diffusione degli ideali di vita modesta e laboriosa; e via discorrendo. Tutte cose che l’arte non può fare, come non può farle la geometria, la quale, tuttavia, per codesta sua impotenza non perde punto la rispettabilità, e non si vede poi perché dovrebbe perderla l’arte. E che non possa farle, intravvedevano anche gli estetici moralisti; e perciò assai volentieri transigevano con lei, concedendole di promuovere anche piaceri che non fossero morali, purché non fossero apertamente disonesti, o raccomandandole di adoperare a buon fine il dominio che essa con la sua forza edonistica possedeva sugli animi, e d’indorare la pillola, di spargere di dolciume gli orli del bicchiere contenente l’amara medicina, e insomma di far la cortigiana, sí (perché non le riusciva di smettere l’antico e naturale vezzo), ma a servigio della santa chiesa o della morale. E tal’altra volta pensavano di valersene come di strumento didascalico, poiché non la sola virtù ma anche la scienza è cosa aspra, e l’arte poteva togliere quell’asprezza, e rendere amena ed attraente l’entrata nel palagio della scienza, anzi condurvi gli uomini come attraverso un giardino d’Armida: lietamente e voluttuosamente, senza che essi si avvedessero dell’alto giovamento che si procuravano, e della crisi di rinnovazione che preparavano a sé medesimi. Noi ora, nel parlare di queste teorie, non possiamo astenerci dal sorriso; ma non dobbiamo dimenticare che furono cosa seria e corrisposero a un serio sforzo d’intendere la natura dell’arte e di elevarne il concetto, e che ebbero credenti che si chiamarono (per restringerci alla letteratura italiana) Dante e Tasso, Parini e Alfieri, Manzoni e Mazzini. E anche la dottrina moralistica dell’arte fu, ed è, e sarà perpetuamente benefica per le sue stesse contradizioni; e fu, è e sarà uno sforzo, quantunque infelice, per distaccare l’arte dal mero piacevole, col quale va talora confusa, e assegnarle un posto più degno; e anch’essa ha il suo lato vero, perché, se l’arte è di là dalla morale, non è di là né di qua, ma sotto l’impero di lei l’artista, in quanto uomo, che ai doveri dell’uomo non può sottrarsi, e l’arte stessa – l’arte che non è e non sarà mai la morale – deve considerare come una missione, esercitare come un sacerdozio. 
  </p>
  
  <p>
  Ancora (e questa è l’ultima, e forse la più importante, delle negazioni generali che mi conviene ricordare di proposito), col definire l’arte come intuizione si nega che essa abbia carattere di conoscenza concettuale. La conoscenza concettuale, nella sua forma pura che è quella filosofica, è sempre realistica, mirando a stabilire la realtà contro l’irrealtà o ad abbassare l’irrealtà, includendola nella realtà come momento subordinato della realtà stessa. Ma intuizione vuol dire, per l’appunto, indistinzione di realtà e irrealtà, l’immagine nel suo valore di mera immagine, la pura idealità dell’immagine; e, col contrapporre la conoscenza intuitiva o sensibile alla concettuale o intelligibile, l’estetica alla noetica, si mira a rivendicare l’autonomia di questa più semplice ed elementare forma di conoscenza, che è stata paragonata al sogno (al sogno, e non già al sonno) della vita teoretica, rispetto al quale la filosofia sarebbe la veglia. E, veramente, chiunque, innanzi a un’opera d’arte, domanda se ciò che l’artista ha espresso sia metafisicamente e storicamente vero o falso, muove una domanda senza significato, ed entra nell’errore analogo a quello di chi vuol tradurre innanzi al tribunale della moralità le aeree immagini della fantasia. Senza significato, perché la discriminazione del vero e del falso concerne sempre un’affermazione di realtà, ossia un giudizio, ma non può cadere sulla presentazione di un’immagine o sopra un mero soggetto, che non è soggetto di giudizio, mancando di qualifica o di predicato. Vano è opporre che la individualità dell’immagine non sussiste senza un riferimento all’universale, di cui quell’immagine è individuazione; perché qui non si nega già che l’universale, come lo spirito di Dio, sia dappertutto e tutto animi di sé, ma si nega che, nella intuizione in quanto intuizione, l’universale sia logicamente esplicito e pensato. E vano altresí è richiamare il principio dell’unità dello spirito, che non viene scosso, ma anzi rafforzato dalla netta distinzione tra fantasia e pensiero, perché solo dalla distinzione nasce l’opposizione e dall’opposizione l’unità concreta.
  </p>
  
  <p>
  L’idealità (come anche è stato chiamato questo carattere che distingue l’intuizione dal concetto, l’arte dalla filosofia e dalla storia, dall’affermazione dell’universale e dalla percezione o narrazione dell’accaduto) è l’ulteriore virtù dell’arte: non appena da quell’idealità si svolge la riflessione e il giudizio, l’arte si dissipa e muore: muore nell’artista, che da artista si fa critico di se stesso; muore nel riguardante o ascoltante, che da rapito contemplatore d’arte si cangia in osservatore cogitabondo della vita.
  </p>
  
  <p>
  Ma la distinzione dell’arte dalla filosofia (intesa questa nella sua ampiezza, che comprende ogni pensamento del reale) trae seco altre distinzioni, delle quali, in primo luogo, quella dell’arte dal mito. Perché il mito, a colui che crede in esso, si presenta quale rivelazione e conoscenza della realtà contro l’irrealtà, discacciante da sé le diverse credenze come illusorie e false. Arte può diventare solo per colui che non vi crede più, e si vale della mitologia come di una metafora, del mondo austero degli dèi come di un mondo bello, di Dio come di un’immagine di sublimità. Considerato, dunque, nella genuina realtà, nell’animo del credente e non già del miscredente, il mito è religione e non semplice fantasia; e la religione è filosofia, filosofia in elaborazione, filosofia più o meno perfetta, ma filosofia, come la filosofia è religione, più o meno purificata ed elaborata, in continuo processo di elaborazione e purificazione, ma religione o pensiero dell’Assoluto e dell’Eterno. All’arte, per essere mito e religione, manca appunto il pensiero, e la fede che da esso si genera; l’artista non crede e non discrede la sua immagine: la produce. Per diversa ragione il concetto dell’arte come intuizione esclude altresí la concezione dell’arte come produzione di classi e tipi e specie e generi, o anche (secondo che un grande matematico e filosofo ebbe a dire della musica) come esercizio di aritmetica inconsapevole; cioè, distingue l’arte dalle scienze positive e dalle matematiche, in ambe le quali ha luogo la forma concettuale, sebbene priva di carattere realistico, come mera rappresentazione generale o mera astrazione. Senonché quella idealità, che la scienza naturale e matematica parrebbe assumere di fronte al mondo della filosofia, della religione e della storia, e che sembrerebbe avvicinarla all’arte (e per la quale tanto volentieri gli scienziati e i matematici si vantano, ai giorni nostri, creatori di mondi, di fictiones, simili persino nel vocabolo che le designa alle finzioni o figurazioni dei poeti), è guadagnata mercé una rinunzia al pensare concreto, mercé una generalizzazione e un’astrazione, che sono arbitrî, decisioni volitive, atti pratici, e, come atti pratici, estranei e nemici al mondo dell’arte. Accade, dunque, che l’arte mostri assai più ripugnanza verso le scienze positive e matematiche che non verso la filosofia, la religione e la storia, perché queste le si presentano come concittadine nel medesimo mondo della teoria o della conoscenza, laddove quelle la offendono con la rudezza della pratica verso la contemplazione. Poesia e classificazione, e, peggio ancora, poesia e matematica, sembrano cosí poco d’accordo come il fuoco e l’acqua: l’<i>esprit mathématique</i> e l’<i>esprit scientifique</i>, i nemici più dichiarati dell’<i>esprit poétique</i>; i tempi in cui prevalgono scienze naturali e matematica (per esempio, l’intellettualistico secolo decimottavo), i più sterili di poesia.
  </p>
  
  <p>
  Questa rivendicazione del carattere alogico dell’arte è, come ho detto, la più difficile e importante delle polemiche incluse nella formola dell’arte-intuizione; perché le teorie, che tentano di spiegare l’arte come filosofia, come religione, come storia e come scienza e, in grado minore, come matematica, occupano in effetto la parte maggiore nella storia della scienza estetica, e si adornano dei nomi dei maggiori filosofi. Nella filosofia del secolo decimonono, esempî d’identificazione o confusione dell’arte con la religione e con la filosofia sono offerti dallo Schelling e dallo Hegel; della confusione di essa con le scienze naturali, dal Taine; di quella con la osservazione storica e documentaria, dalle teorie dei veristi francesi; e della confusione con la matematica, dal formalismo degli herbartiani. Ma sarebbe vano cercare in tutti codesti autori, e negli altri che si potrebbero ricordare, esempî puri di codesti errori, perché l’errore non è mai «puro», ché, se tale potesse essere, sarebbe verità. E perciò anche le dottrine, che per brevità chiamerò «concettualistiche», dell’arte, contengono in sé elementi dissolventi, tanto più numerosi ed efficaci quanto più energico era lo spirito del filosofo che le professava; e perciò in nessuno tanto numerosi ed efficaci quanto nello Schelling e nello Hegel, i quali ebbero cosí viva coscienza del produrre artistico da suggerire, con le loro osservazioni e i loro svolgimenti particolari, una teoria opposta a quella che è nell’assunto dei loro sistemi. Del resto, le stesse teorie concettualistiche, non solo sono superiori, in quanto riconoscono il carattere teorico dell’arte, alle altre esaminate in precedenza, ma recano anche il loro contributo alla dottrina vera, mercé l’esigenza che contengono di una determinazione dei rapporti (che, se sono di distinzione, sono anche di unità) tra la fantasia e la logica, tra l’arte e il pensiero.
  </p>
  
  <p>
  E qui si può già vedere come la semplicissima formola: che «l’arte è intuizione», – la quale, tradotta in altri vocaboli sinonimici (per esempio: che «l’arte è opera di fantasia»), si ode dalle bocche di tutti coloro che discorrono quotidianamente di arte, e si ritrova con più vecchi vocaboli («imitazione», «finzione», «favola», ecc.) in tanti vecchi libri, – pronunziata ora nel contesto di un discorso filosofico, si riempia di un contenuto storico, critico e polemico, della cui ricchezza si è potuto dare appena qualche saggio. Né farà più maraviglia che la conquista filosofica di essa sia costata una somma stragrande di fatiche, perché quella conquista è come il metter piede sopra una collinetta lungamente contrastata in battaglia, e perciò ha tutt’altro valore dell’agile salita di essa compiuta in tempo di pace dal passeggiatore spensierato: non è il semplice punto di riposo di una passeggiata, ma l’effetto e il simbolo della vittoria di un esercito. Lo storico dell’Estetica segue le tappe del faticoso avanzare, nel quale (ed ecco un’altra magía del pensare) il vincitore, invece di perdere forze per i colpi che l’avversario gl’infligge, acquista da questi colpi nuove forze, e al poggio sospirato perviene rigettando l’avversario e pure in compagnia di esso. Io qui non posso ricordare se non di passata l’importanza che ha il concetto aristotelico della mimesi (sorto in opposizione alla condanna platonica della poesia), e il tentativo di distinzione, che lo stesso filosofo fece, della poesia dalla storia: concetto non abbastanza svolto, e forse non del tutto maturo nella mente di lui, e perciò a lungo frainteso, ma che doveva essere, dopo molti secoli, nei tempi moderni, il punto di partenza del pensiero estetico. Di passata ricorderò anche la sempre crescente coscienza del divario tra logica e fantasia, tra giudizio e gusto, tra intelletto e genio, che si venne avvivando nel corso del secolo decimosettimo, e la forma solenne che il contrasto di Poesia e Metafisica prese nella <i>Scienza nuova</i> del Vico; e ancora la costruzione scolastica di una <i>Aesthetica</i>, distinta dalla <i>Logica</i>, come <quote><i><span lang="lat">gnoseologia inferior e scientia cognitionis sensitivae</span></i></quote>, per opera del Baumgarten, il quale, per altro, rimase impigliato nella concezione concettualistica dell’arte e non adeguò con la sua opera il proposito, che aveva formato; – e la critica del Kant contro il Baumgarten e tutti i leibniziani e volfiani, che mise in chiaro come l’intuizione sia intuizione e non già «concetto confuso»; – e il romanticismo, che con la sua critica artistica e con le sue storie, meglio forse che coi suoi sistemi, svolse la nuova idea dell’arte, annunciata dal Vico; – e, infine, in Italia, la critica inaugurata da Francesco de Sanctis, che contro ogni utilitarismo, moralismo e concettualismo fece valere l’arte come pura forma (per adoperare il vocabolo da lui adoperato), ossia come pura intuizione.
  </p>
  
  <p>
  Senonché, a piede del vero, <quote>«a guisa di rampollo»</quote>, – dice la terzina del padre Dante, – nasce il dubbio, che è poi ciò che spinge l’intelletto dell’uomo <quote>«di collo in collo»</quote>. La dottrina dell’arte, come intuizione, come fantasia, come forma, dà ora luogo a un ulteriore (e non ho già detto «ultimo») problema, che non è più di contrapposizione e distinzione verso la fisica, l’edonistica, l’etica e la logica, ma interiore al campo stesso delle immagini; e, mettendo in dubbio la sufficienza dell’immagine a definire il carattere dell’arte, in realtà si aggira intorno al modo di discernere l’immagine genuina dalla spuria e viene ad arricchire per tal via il concetto dell’immagine e dell’arte. Quale ufficio (si domanda) può avere nello spirito dell’uomo un mondo di mere immagini, prive di valore filosofico, storico, religioso o scientifico, prive perfino di valore morale o edonistico? Che cosa c’è di più vano del sognare a occhi aperti, nella vita che richiede non solo occhi, ma mente aperta e spirito alacre? Le pure immagini! Ma il pascersi di pure immagini ha una denominazione poco onorifica, e si chiama «fantasticare», aggiuntovi di solito l’epiteto di «ozioso»; ed è cosa assai inconcludente e insipida. Sarà mai, codesto, l’arte? Certo, noi ci dilettiamo talvolta della lettura di qualche romanzaccio di avventure, dove immagini si susseguono a immagini nel modo più vario e inatteso; ma ce ne dilettiamo in momenti di stanchezza, quando siamo costretti ad ammazzare il tempo, e serbando l’esatta coscienza, che quella roba non è arte. Si tratta, in tali casi, di un passatempo e di un giuoco; ma se l’arte fosse giuoco e passatempo, essa ricadrebbe nelle larghe braccia, sempre pronte ad accoglierla, delle dottrine edonistiche. E un bisogno utilitario ed edonistico è quello che ci spinge a rilasciare talvolta l’arco della mente e l’arco della volontà, e a sdraiarci, lasciando sfilare immagini nella nostra memoria o combinandole bizzarramente con l’immaginazione, in una sorta di dormiveglia, dal quale ci riscotiamo, non appena il riposo è compiuto; e ci riscotiamo, talvolta, appunto per accingerci all’opera dell’arte, che non si produce da chi se ne sta sdraiato. Sicché o l’arte non è pura intuizione, e le esigenze espresse dalle dottrine, che sopra credevamo di aver confutate, rimangono senza appagamento, e perciò la confutazione stessa di quelle dottrine si conturba di dubbî; – ovvero l’intuizione non può consistere in un semplice immaginare.
  </p>
  
  <p>
  Per rendere più stretto e più difficile il problema, sarà bene eliminare subito da esso quella parte alla quale la risposta è agevole, e che io non ho voluto trascurare appunto perché vi va mista e confusa di solito. In verità, l’intuizione è produzione di un’immagine, e non già di un ammasso incoerente d’immagini, che si ottenga col rievocare antiche immagini, col lasciarle seguire l’una all’altra per un atto di arbitrio, col combinare, per un altro simile arbitrio, un’immagine con un’altra, congiungendo al capo umano la cervice equina e facendo un gioco bambinesco. A esprimere questa distinzione tra l’intuizione e la fantasticheria, la vecchia Poetica si giovava soprattutto del concetto di unità, richiedendo che, qualunque lavoro artistico si facesse, fosse <i><span lang="lat">simplex et unum</span></i>, o di quello affine dell’unità nella varietà, cioè che le molteplici immagini dovessero ritrovare il loro centro e fondersi in un’immagine complessiva; e l’estetica del secolo decimonono foggiò allo stesso scopo la distinzione, che si ritrova in non pochi dei suoi filosofi, tra fantasia (che sarebbe la peculiare facoltà artistica) e immaginazione (che sarebbe facoltà extrartistica). Ammucchiare immagini, trasceglierle, tagliuzzarle, combinarle presuppone nello spirito la produzione e il possesso delle singole immagini; e la fantasia è produttrice, laddove l’immaginazione è parassita, adatta a combinazioni estrinseche e non a generare l’organismo e la vita. Il problema più profondo che si muove sotto la formola alquanto superficiale con cui l’ho dapprima presentato, è, dunque: quale ufficio spetta alla pura immagine nella vita dello spirito? o (che vale in fondo lo stesso): come nasce la pura immagine? Ogni geniale opera d’arte suscita una lunga schiera d’imitatori, che per l’appunto ripetono, tagliuzzano, combinano, esagerano meccanicamente quell’opera d’arte, e rappresentano la parte dell’immaginazione verso o contro la fantasia. Ma qual’è la giustificazione o qual’è la genesi, dell’opera geniale, che viene sottoposta poi (segno di gloria!) a tanto strazio? Per chiarire questo punto, bisogna ancora approfondire il carattere della fantasia e della pura intuizione.
  </p>
  
  <p>
  Il modo migliore di preparare questo approfondimento è rammentare e criticare le teorie onde si è cercato (guardandosi dal ricadere nel realismo o concettualismo) di differenziare l’intuizione artistica dalla mera immaginazione incoerente, e stabilire in che consiste il principio dell’unità, e giustificare il carattere produttivo della fantasia. L’immagine artistica (è stato detto) è tale, quando unisce a un sensibile un intelligibile, e rappresenta un’idea. Ora «intelligibile» e «idea»non può significare altro (né altro ha significato presso i sostenitori di questa dottrina) che concetto; e sia pure il concetto concreto o idea, proprio dell’alta speculazione filosofica, diverso dal concetto astratto e da quello rappresentativo delle scienze. Ma, in ogni caso, il concetto o l’idea unisce l’intelligibile al sensibile sempre, e non solamente nell’arte, perché il nuovo concetto del concetto, inaugurato dal Kant e immanente (per cosí dire) in tutto il pensiero moderno, sana la scissura del mondo sensibile e del mondo intelligibile, concependo il concetto come giudizio, e il giudizio come sintesi a priori, e la sintesi a priori come il verbo che si fa carne, come storia. Sicché quella definizione dell’arte riconduce, contro il proposito, la fantasia alla logica e l’arte alla filosofia; e si dimostra efficace, tutt’al più, di fronte alla concezione astratta della scienza, non già verso il problema dell’arte (la <i>Critica del giudizio</i>, estetico e teleologico, del Kant, ebbe appunto tale ufficio storico di correggere quel che di astratto rimaneva ancora nella <i>Critica della ragion pura</i>). Richiedere un elemento sensibile pel concetto, oltre quello che esso già contiene in sé, in quanto concetto concreto, e oltre le parole nelle quali si esprime, sarebbe cosa superflua. Persistendo in questa richiesta, si esce, sí, dalla concezione dell’arte come filosofia o come storia, ma solamente per passare alla concezione dell’arte come allegoria. E le insormontabili difficoltà dell’allegoria sono ben note; com’è noto e universalmente sentito il carattere frigido e antiartistico di essa. L’allegoria è l’unione estrinseca, ossia l’accostamento convenzionale e arbitrario, di due fatti spirituali, di un concetto o pensiero e di un’immagine, pel quale si pone che questa immagine debba rappresentare quel concetto. E non solamente, mercé di essa, non viene spiegato il carattere unitario dell’immagine artistica, ma si stabilisce per giunta, di proposito, una dualità, perché in quell’accostamento il pensiero rimane pensiero e l’immagine immagine, senza relazione tra loro; tanto che, nel contemplare l’immagine, dimentichiamo senza danno alcuno, anzi con vantaggio, il concetto, e nel pensare il concetto, dissipiamo, altresí con vantaggio, l’immagine superflua e fastidiosa. L’allegoria incontrò assai favore nel Medioevo, in quel miscuglio di germanesimo e di romanità, di barbarie e di cultura, di fantasia gagliarda e di sottile riflessione; ma fu il pregiudizio teorico e non la realtà effettiva della stessa arte medievale, la quale, dove è arte, respinge da sé o risolve in sé l’allegorismo. E questo bisogno di risoluzione del dualismo allegoristico conduce, infatti, ad affinare la teoria dell’intuizione in quanto allegoria dell’idea, nell’altra dell’intuizione come simbolo; perché nel simbolo l’idea non sta più da sé, pensabile separatamente dalla rappresentazione simboleggiante, né questa sta da sé, rappresentabile in modo vivo senza l’idea simboleggiata. L’idea si scioglie tutta nella rappresentazione, come (diceva l’estetico Vischer, al quale tocca, se mai, il biasimo di un paragone tanto prosaico in materia tanto poetica e tanto metafisica), come un pezzetto di zucchero sciolto in un bicchiere d’acqua, che sta ed opera in ogni molecola di acqua, ma non si ritrova più come pezzetto di zucchero. Senonché l’idea, che è scomparsa, l’idea che si è fatta tutta rappresentazione, l’idea che non si riesce più a cogliere come idea (salvo ad estrarla come lo zucchero dall’acqua zuccherata), non è più idea: ed è soltanto il segno del non ancora rinvenuto principio di unità dell’immagine artistica. Certo, l’arte è simbolo, tutta simbolo, cioè tutta significante; ma simbolo di che? significante che cosa? La intuizione è veramente artistica, è veramente intuizione, e non caotico ammasso d’immagini, solo quando ha un principio vitale che l’animi, facendo tutt’uno con lei; ma qual è questo principio?
  </p>
  
  <p>
  La risposta a tale interrogazione si può dire che venga fuori, come risultato, dall’esame di quello che è il maggiore contrasto di tendenze che si sia mai avuto nel campo dell’arte (e che non appare solamente nell’età che da esso prese nome e nella quale fu predominante): il contrasto tra romanticismo e classicismo. Definendo in generale, come qui si conviene fare, e mettendo in disparte le minori e le accidentali determinazioni, il romanticismo chiede all’arte, soprattutto, l’effusione spontanea e violenta degli affetti, degli amori e degli odî, delle angosce e dei giubili, delle disperazioni e degli elevamenti; e si contenta volentieri, e si compiace, d’immagini vaporose e indeterminate, di stile rotto e per accenni, di vaghe suggestioni, di frasi approssimative, di abbozzi possenti e torbidi; laddove il classicismo ama l’animo pacato, il disegno sapiente, le figure studiate nel loro carattere e precise nei loro contorni, la ponderazione, l’equilibrio, la chiarezza; e tende risolutamente verso la rappresentazione, come l’altro verso il sentimento. E chiunque si metta dall’uno o dall’altro punto di vista, trova in copia ragioni per sostenerlo e per confutare il punto di vista avverso: perché (dicono i romantici) a che vale un’arte, ricca d’immagini nitide, quando poi non parla al cuore? e, se parla al cuore, che cosa importa che le immagini non siano nitide? – E gli altri dicono: – A che vale lo scotimento degli affetti se lo spirito non si riposa sopra un’immagine bella? e se l’immagine è bella, se il nostro gusto ne è soddisfatto, che cosa importa l’assenza di quelle commozioni, che tutti possono procacciarsi fuori dell’arte, e che la vita non manca di fornire anche in maggior numero di quel che talvolta si desidererebbe? – Senonché, quando si comincia a provare la stanchezza dell’infeconda difesa dell’uno o dell’altro punto di vista parziale; quando, soprattutto, dalle ordinarie opere d’arte, che sono prodotti della scuola romantica e della classicistica, dalle opere convulse di passione e da quelle freddamente decorose, si volge lo sguardo alle opere, non degli scolari ma dei maestri, non dei mediocri ma dei sommi; si vede dileguare lungi il contrasto e non si ha più modo di adoperare l’uno o l’altro motto di scuola: i grandi artisti, le grandi opere, o le parti grandi di quelle opere, non si possono chiamare né romantiche né classicistiche, né passionali né rappresentative, perché sono insieme classicistiche e romantiche, sentimenti e rappresentazioni: un sentimento gagliardo, che si è fatto tutto rappresentazione nitidissima. Tali, segnatamente, le opere dell’arte ellenica, e tali quelle dell’arte e della poesia italiana: la trascendenza medievale si fissa nel bronzo della terzina dantesca; la malinconia e il soave fantasticare nella trasparenza dei sonetti e delle canzoni del Petrarca; la saggia esperienza della vita e la celia verso le fole del passato, nella limpida ottava dell’Ariosto; l’eroismo e il pensiero della morte, nei perfetti endecasillabi sciolti del Foscolo; l’infinita vanità del tutto, nei sobrî ed austeri canti di Giacomo Leopardi. Perfino (sia detto tra parentesi e senza intenti di parificazione con gli altri esempi ora recati) i raffinamenti voluttuosi e la sensualità animalesca dell’odierno e internazionale decadentismo hanno avuto forse la loro migliore espressione nelle prose e nei versi di un italiano, del D’Annunzio. Erano tutti quei poeti anime profondamente passionali (tutti, anche il sereno Lodovico Ariosto, cosí amoroso, cosí tenero, e reprimente spesso la commozione nel sorriso); e le loro opere d’arte sono il fiore eterno, che spuntò sulle loro passioni.
  </p>
  
  <p>
  Codeste esperienze e codesti giudizî critici si possono compendiare teoricamente nella formula: che ciò che dà coerenza e unità all’intuizione è il sentimento: l’intuizione è veramente tale perché rappresenta un sentimento, e solo da esso e sopra di esso può sorgere. Non l’idea, ma il sentimento è quel che conferisce all’arte l’aerea leggerezza del simbolo: un’aspirazione chiusa nel giro di una rappresentazione, ecco l’arte; e in essa l’aspirazione sta solo per la rappresentazione e la rappresentazione solo per l’aspirazione. Epica e lirica, o dramma e lirica, sono scolastiche divisioni dell’indivisibile: l’arte è sempre lirica, o, se si vuole, epica e drammatica del sentimento. Ciò che ammiriamo nelle genuine opere d’arte è la perfetta forma fantastica, che vi assume uno stato d’animo; e codesto chiamiamo vita, unità, compattezza, pienezza dell’opera d’arte. Ciò che ci dispiace, nelle false e imperfette, è il contrasto non unificato di più e diversi stati d’animo, la loro stratificazione o il loro miscuglio o il loro procedere traballante, che riceve un’unità apparente dall’arbitrio dell’autore, il quale si giova a tal fine di uno schema o di un’idea astratta o di una commozione di affetti extraestetica. Serie d’immagini, le quali a una a una paiono ricche di evidenza, ci lasciano poi delusi e diffidenti, perché non le vediamo generarsi da uno stato d’animo, da una «macchia» (come sogliono dire i pittori), da un motivo, e si seguono e si affollano senza quella giusta intonazione, senza quell’accento che viene dal centro. E che cosa è la figura di un quadro ritagliata dal fondo del quadro o trasportata sopra un altro fondo? Che cosa è un personaggio di dramma o di romanzo fuori della sua relazione con tutti gli altri personaggi e con l’azione generale? E che valore ha questa azione generale se non è un’azione dello spirito dell’autore? Istruttive sono, a tal proposito, le dispute secolari intorno all’unità drammatica, che dalle determinazioni estrinseche del tempo e del luogo venne dapprima riportata all’unità di «azione», e questa in ultimo alla unità di «interesse», e l’interesse si sarebbe dovuto a sua volta sciogliere nell’interesse dello spirito del poeta, nell’ideale che lo anima. E istruttivi sono, come si è veduto, i risultati critici della grande disputa tra classicisti e romantici, onde rimase negata cosí l’arte che con l’astratto sentimento, con la pratica violenza del sentimento, col sentimento che non si è fatto contemplazione, tenta di travolgere gli animi e illuderli sulla deficienza dell’immagine, come del pari l’arte che con la chiarezza superficiale, col disegno falsamente corretto, con la parola falsamente precisa, cerca d’illudere sull’assenza di ragione estetica che giustifichi le sue figurazioni, sulla deficienza del sentimento ispiratore. Una celebre sentenza, dovuta a un critico inglese e passata oramai nel numero delle formolette giornalistiche, annunzia che «tutte le arti tendono alla condizione della musica»; e bisognerebbe dire più esattamente, che tutte le arti sono musica, se per tal modo si vuol dare risalto alla genesi sentimentale delle immagini artistiche, escludendo dal loro novero quelle meccanicamente costruite o realisticamente pesanti. E un’altra non meno celebre sentenza, dovuta a un semifilosofo svizzero e alla quale è toccata la medesima buona o cattiva fortuna di trivializzarsi, scopre che «ogni paesaggio è uno stato d’animo»: cosa indubitabile, non perché il paesaggio sia paesaggio, ma perché il paesaggio è arte.
  </p>
  
  <p>
  L’intuizione artistica, è, dunque, sempre intuizione lirica: parola, quest’ultima, che non sta come aggettivo o determinazione della prima, ma come sinonimo, un altro dei sinonimi che può aggiungersi ai parecchi che ho già ricordati, e che designano tutti l’intuizione. E, se giova talvolta che da sinonimo assuma la forma grammaticale dell’aggettivo, gli è soltanto per far intendere la differenza tra l’intuizione-immagine ossia nesso d’immagini (poiché ciò che si chiama immagine è sempre nesso d’immagini, non esistendo immagini-atomi, come non esistono pensieri-atomi), tra l’intuizione verace, che è un organismo e il cui principio vitale è l’organismo stesso, e quella falsa intuizione che è coacervo d’immagini, messo insieme per gioco o per calcolo o per altro fine pratico, e il cui nesso, essendo pratico, si dimostra, considerato sotto l’aspetto estetico, non già organico ma meccanico. Ma, fuori di questo particolare ufficio dichiarativo e polemico, la parola «lirica» sarebbe ridondante; e l’arte rimane perfettamente definita, quando semplicemente si definisca come intuizione.
  </p>
  
</body>
</html>

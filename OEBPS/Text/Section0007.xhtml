<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>
  <p class="testo_centrato">	
  <h1>
  		II<br/>Pregiudizî Intorno all'arte
  </h1>
  </p>
  
  <p>
  Il processo di distinzione, che ho tracciato sommariamente, tra l’arte e tutto ciò con cui è andata o suole andare confusa, costringe, senza dubbio, a non piccolo sforzo mentale; ma questa fatica ottiene pure alfine il suo premio nella libertà, che per suo mezzo si acquista, verso le molteplici distinzioni fallaci, che ingombrano il campo dell’Estetica. Le quali, sebbene seducano alla prima per la loro stessa facilità e ingannevole evidenza, impediscono nel fatto ogni profonda intelligenza di quel che sia veramente l’arte. E, quantunque non manchino coloro che, pur di serbarsi l’agevolezza di ripetere le distinzioni tradizionali e volgari, si rassegnano volentieri a non intender nulla, a noi giova ora, invece, gettarle tutte via, come ostacoli al nuovo lavoro al quale la nuova orientazione teorica c’invita e ci conduce, e godere la più alta agevolezza, che viene dal sentirsi ricchi. Perché la ricchezza non si ottiene solamente col possesso di molti oggetti, ma altresí col disfarsi di tutti quelli, che sono passività economiche.
  </p>
  
  <p>
    E cominciamo dalla più famosa di codeste passività economiche nella cerchia dell’Estetica: dalla distinzione di contenuto e forma, che ha dato luogo, nel secolo decimonono, a una celebre divisione di scuole, della Estetica, cioè, del contenuto (<spam lang="de"><i>Gehaltsaesthetik</i></spam>) e della Estetica della forma (<spam lang="de"><i>Formaesthetik</i></spam>). I problemi, dai quali sorgevano quelle opposte scuole, erano, in generale, i seguenti: – Consiste l’arte solamente nel contenuto, o solamente nella forma, o nella forma e nel contenuto insieme? e qual è il carattere del contenuto, quale il carattere della forma estetica? E gli uni rispondevano che l’arte è tutta nel contenuto, determinato volta a volta come ciò che piace, o come ciò che è morale, o come ciò che innalza l’uomo al cielo della metafisica e della religione, o come ciò che è realisticamente esatto, o, perfino, come ciò che è naturalmente e fisicamente bello. E gli altri, che il contenuto è indifferente, è una semplice stanga o armatura alla quale si sospendono le belle forme, che esse sole veramente beatificano lo spirito estetico: l’unità, l’armonia, la simmetria, e simili. E dall’una e dall’altra banda si procurava di attirare a sé, collocandolo sotto di sé, l’elemento che era stato dapprima escluso dalla natura dell’arte; e i contenutisti ammettevano che giovasse al contenuto (che era, secondo essi, l’elemento costitutivo del bello) l’adornarsi di forme anche belle, e presentarsi come unità, simmetria, armonia, e via dicendo; e i formalisti, a lor volta, che, se non l’arte, l’effetto dell’arte si accrescesse col valore del contenuto, perché si aveva innanzi, in questo caso, non più un valore solo, ma la somma di due valori. Queste dottrine, che raggiunsero la loro maggiore corpulenza scolastica in Germania, presso gli hegeliani e gli herbartiani, si ritrovano per altro un po’ dappertutto nella storia dell’Estetica, antica, medievale, moderna e modernissima; e, quel che più monta, nelle opinioni comuni, perché niente è tanto comune quanto l’udire che un dramma è bello «di forma», ma sbagliato «nel contenuto»; che una poesia è nobilissima «nel concetto», ma «svolta in brutti versi»; che un pittore sarebbe più grande se non sciupasse la sua forza di disegnatore e di colorista intorno ad «argomenti piccoli e indegni», e ne scegliesse in cambio altri, d’importanza storica, patriottica o sociologica. Si può dire che il gusto fine e il vero senso critico dell’arte siano costretti a difendersi a ogni passo contro le storture di giudizio, che nascono da codeste dottrine, nelle quali i filosofi si fanno volgo, e il volgo quasi si sente filosofo perché si vede d’accordo con quei filosofi-volgo. L’origine di esse non è per noi un segreto, perché, anche dal breve cenno che se n’è dato, si mostra chiaro che sorgono sul tronco delle concezioni edonistiche, moralistiche, concettualistiche o fisiche dell’arte, le quali, non cogliendo quel che fa che l’arte sia arte, sono poi costrette a riguadagnare in certo modo l’arte, da esse lasciata sfuggire, e a reintrodurla sotto forma di elemento accessorio o accidentale; e i contenutisti la concepiscono come l’astratto elemento formale, e i formalisti come l’astratto elemento del contenuto. Ciò che a noi interessa di quelle estetiche è appunto codesta dialettica, onde i contenutisti si fanno involontariamente formalisti, e i formalisti, contenutisti, e gli uni passano al posto degli altri, ma per fermarvisi irrequieti, e tornare al proprio che suscita la medesima irrequietezza. Le «forme belle» degli herbartiani non differiscono in nulla dai «contenuti belli» degli hegeliani, perché le une e gli altri sono nulla. E più ancora c’interessa osservare gli sforzi per uscire dal carcere, e i colpi con cui ne indeboliscono le porte o le mura, e gli spiragli che, in effetto, taluni di quei pensatori riescono ad aprire. – Sforzi goffi e sterili, come quelli dei contenutisti (si vedano, per esempio, nella <spam lang="de"><quote><i>Philosophie des Schönen</i></quote></spam> dello Hartmann), che, infilando maglia a maglia e componendo una rete dei loro «contenuti» belli (bello, sublime, comico, tragico, umoristico, patetico, idillico, sentimentale, ecc. ecc.), cercavano di abbracciare con essa ogni forma di realtà, perfino quella che avevano chiamata «brutta»; e non si accorgevano che il loro contenuto estetico, fatto a poco a poco coincidere con la realtà tutta, non aveva più nessun carattere che lo distinguesse da altri contenuti, non essendovi altro contenuto fuori della realtà; cioè che la loro teoria fondamentale veniva, in tal modo, fondamentalmente negata. – Tautologie, come quelle di altri contenutisti formalisti, che mantenevano il concetto di un contenuto estetico, ma lo definivano «ciò che interessa l’uomo», e ponevano l’interesse come relativo all’uomo nelle varie situazioni storiche, cioè relativo all’individuo: che era un altro modo di negare l’assunto fondamentale, poiché è ben chiaro che l’artista non produrrebbe l’arte, se non s’interessasse di qualcosa che è il dato o il problema della sua produzione, ma che questo qualcosa diventa arte solo perché l’artista, che vi s’è interessato, lo ha fatto tale. – Scappatoie di formalisti, che, dopo avere confinato l’arte alle astratte forme belle, vuote per sé di ogni contenuto e che ai contenuti potevano per altro aggiungersi facendo come una somma di due valori, timidamente introducevano fra le forme belle quella dell’«armonia della forma col contenuto», o, più risolutamente, si dichiaravano partigiani di una sorta di eclettismo, che riponeva l’arte nel «rapporto» del contenuto bello con la forma bella; e cosí, con iscorrettezza degna di eclettici, attribuivano ai termini fuori del rapporto le qualità che essi solo nel rapporto assumono.
  </p>
  
  <p>
  Perché il vero è proprio questo: che contenuto e forma debbono ben distinguersi nell’arte, ma non possono separatamente qualificarsi come artistici, appunto per essere artistica solamente la loro relazione, cioè la loro unità, intesa non come unità astratta e morta, ma come quella concreta e viva che è della sintesi a priori; e l’arte è una vera sintesi a priori estetica, di sentimento e immagine nell’intuizione, della quale si può ripetere che il sentimento senza l’immagine è cieco, e l’immagine senza il sentimento è vuota. Sentimento e immagine, fuori della sintesi estetica, non esistono per lo spirito artistico: avranno esistenza, diversamente atteggiati, in altri campi dello spirito, e il sentimento sarà allora l’aspetto pratico dello spirito che ama e odia, desidera e ripugna, e l’immagine sarà l’inanimato residuo dell’arte, la foglia secca preda al vento dell’immaginazione e ai capricci del trastullo. Ma ciò non tocca né l’artista né l’estetico, perché l’arte non è il vano fantasticare, e non è la tumultuante passionalità, ma il superamento di questo atto mercé un altro atto, o, se cosí piace, la sostituzione di questo tumulto con un altro tumulto, con l’anelito verso la formazione e la contemplazione, con le angosce e le gioie della creazione artistica. È indifferente perciò, o è cosa di mera opportunità terminologica, presentare l’arte come contenuto o come forma, purché s’intenda sempre che il contenuto è formato e la forma è riempita, che il sentimento è sentimento figurato e la figura è figura sentita. E solamente per ossequio verso colui che fece valere meglio d’altri il concetto dell’autonomia dell’arte, e volle affermare quest’autonomia con la parola «forma», contrapponendosi cosí all’astratto contenutismo dei filosofanti e moralisti come all’astratto formalismo degli accademici, – per ossequio, dico, al De Sanctis, – e altresì per la sempre urgente polemica contro i tentativi di confondere l’arte con altri modi di attività spirituale, si potrà chiamare l’Estetica dell’intuizione «Estetica della forma». Né giova ribattere un’obiezione, che si potrebbe certamente muovere (ma piuttosto con sofisma da avvocato che con acume da scienziato): cioè, che anche l’Estetica dell’intuizione, designando il contenuto dell’arte come sentimento o stato d’animo, lo qualifica fuori dell’intuizione o sembra riconoscere che un contenuto, che non sia sentimento o stato d’animo, non si presti all’elaborazione artistica e non sia contenuto estetico. Il sentimento o lo stato d’animo non è un particolare contenuto, ma è l’universo tutto guardato <spam lang="la"><i>sub specie intuitionis</i></spam>; e fuori di esso nessun altro contenuto è concepibile che non sia insieme una forma, diversa dalla forma intuitiva: non i pensieri, che sono l’universo tutto <spam lang="la"><i>sub specie cogitationis</i></spam>; non le cose fisiche e gli enti matematici, che sono l’universo tutto <spam lang="la"><i>sub specie schematismi et abstractionis</i></spam>; non le volontà, che sono l’universo tutto <spam lang="la"><i>sub specie volitionis</i></spam>.
  </p>
  
  <p>
  Un’altra distinzione non meno fallace (e alla quale anche si sogliono trasportare i vocaboli «contenuto» e «forma») distacca l’intuizione dall’espressione, l’immagine dalla traduzione fisica dell’immagine, e pone da un lato fantasmi di sentimenti, immagini di uomini, di animali, di paesaggi, di azioni, di avventure, e via discorrendo; e dall’altro, suoni, toni, linee, colori, e via discorrendo; e queste cose chiama l’esterno dell’arte, e quelle l’interno: le une arte propriamente detta, e le altre tecnica. Distinguere interno ed esterno è cosa agevole, almeno a parole, specialmente quando non s’indaghino pel sottile le ragioni e il modo della distinzione, e quando la distinzione si butti poi lí senza richiederle alcun servigio; tanto che, col non pensarci mai, essa può perfino sembrare indubitabile al pensiero. Ma la cosa va diversamente quando, come in ogni distinzione, dal distinguere si passa a porre la relazione e ad unificare; perché, questa volta, si urta in disperatissimi ostacoli. Ciò che questa volta si è distinto, non si può unificare: in qual modo qualcosa di esterno, e di estraneo all’interno, può congiungersi all’interno ed esprimerlo? un suono o un colore esprimere un’immagine senza suono e senza colore, un corpo l’incorporeo? in qual modo in uno stesso atto possono concorrere la spontaneità della fantasia e la riflessione, anzi l’azione tecnica? Distinta l’intuizione dall’espressione, e fatta l’una di natura diversa dall’altra, non c’è ingegnosità di termini medî che riesca a saldarle l’una all’altra: tutti i processi di associazione, di abitudine, di meccanizzazione, di oblio, d’istintificazione, che gli psicologi hanno proposti e faticosamente svolti, lasciano alla fine riapparire la falla: di qua l’espressione, di là l’immagine. E sembra che non ci sia altro scampo che rifugiarsi nell’ipotesi si un mistero, il quale, secondo i gusti ora poetici ora matematici, si atteggerà come quello di un misterioso matrimonio o di un misterioso parallelismo psicofisico: il primo, che è a sua volta un parallelismo fintamente superato; il secondo, che è un matrimonio celebrato nel lontano dei secoli o nel buio dell’inconoscibile.
  </p>

  <p>
  Ma, prima di ricorrere al mistero (che è un rifugio pel quale si ha sempre tempo), bisogna cercare se i due elementi siano stati legittimamente distinti, e se sussista e sia concepibile una intuizione, priva d’espressione. Può darsi che la cosa sia altrettanto insussistente e inconcepibile quanto un’anima senza corpo; della quale, a dir vero, si è assai parlato nelle filosofie non meno che nelle religioni, ma averne parlato non vuol dire averla sperimentata e concepita. In realtà noi non conosciamo altro che intuizioni espresse: un pensiero non è per noi pensiero se non quando sia formolabile in parole, una fantasia musicale se non quando si concreti in suoni, un’immaginazione pittorica se non quando sia colorita. Non diciamo che le parole debbano essere di necessità declamate a voce alta, e la musica debba essere eseguita, e la pittura fissata sopra una tela o una tavola; ma è certo che, quando un pensiero è veramente pensiero, quando è giunto alla maturità di pensiero, per tutto il nostro organismo corrono le parole, sollecitando i muscoli della nostra bocca e risonando internamente al nostro orecchio: quando una musica è veramente musica, gorgheggia nella gola o freme sulle dita che scorrono su ideali tastiere; quando un’immagine pittorica è pittoricamente reale, siamo pregni di linfe che sono colori, e c’è caso che, ove le materie coloranti non fossero a nostra disposizione, coloreremmo spontaneamente gli oggetti circostanti per una sorta d’irradiazione, come si racconta di certi isterici e di certi santi che con l’immaginazione si effigiavano le stimmate sulle mani e sui piedi! Prima che si formi questo stato espressivo dello spirito, il pensiero, la fantasia musicale, l’immagine pittorica, non già che esistessero senza espressioni, non esistevano punto. Credere alla preesistenza è da persona semplice, se è semplicità far fede a quei poeti, pittori o musicisti impotenti, che hanno sempre la testa piena di creazioni poetiche, pittoriche e musicali, e solamente non riescono a tradurle in forma esterna, o perché, dicono, sono insofferenti dell’espressione, o perché la tecnica non è cotanto progredita da offrire alla loro espressione mezzi bastevoli: offriva tanti secoli fa, mezzi bastevoli a Omero, a Fidia o ad Apelle, ma non li offre a loro, che portano, a sentirli, un’arte più grande nel loro vasto capo! E talvolta quella ingenua credenza nasce da un’illusione: quando, cioè, per avere ideato, e per conseguenza espresso, alcune singole immagini, facendo poi male i conti con noi stessi crediamo di possedere già in noi tutte le altre immagini che debbono entrare in un’opera e che non possediamo ancora, e il nesso vitale che deve congiungerle e che non si è ancora formato, e perciò né le une né l’altro si sono espressi.
  </p>
  
  <p>
  L’arte, intesa come intuizione, secondo il concetto che ho esposto, avendo negato di fronte a sé un mondo fisico, e consideratolo come astratta costruzione del nostro intelletto, non sa che cosa farsi del parallelismo della sostanza cogitante e della sostanza estesa, e non ha da promuovere impossibili matrimonî, perché la sua sostanza cogitante, o, per meglio dire, il suo atto intuitivo è perfetto in sé, ed è quel fatto medesimo che l’intelletto costruisce poi come esteso. E quanto è inconcepibile un’immagine priva di espressione, altrettanto è concepibile, anzi logicamente necessaria, un’immagine che sia insieme espressione; cioè che sia realmente immagine. Se si tolgono a una poesia il suo metro, il suo ritmo e le sue parole, non rimane, come alcuni opinano, di là da tutto ciò, il pensiero poetico: non rimane nulla. La poesia è nata come quelle parole, quel ritmo e quel metro. L’espressione non si potrebbe neppure paragonare all’epidermide di un organismo, salvo che non si dica (e forse la cosa non sarebbe falsa neppure in fisiologia), che tutto l’organismo, in ogni sua cellula e in ogni cellula di cellula, è insieme epidermide.
  </p>
  
  <p>
  Senonché, verrei meno ai miei convincimenti metodologici e al proposito di rendere giustizia agli errori (e già l’ho resa alla dualità di contenuto e forma, mostrando la verità a cui essa tendeva e che non riusciva a cogliere), se non indicassi altresí quale verità giaccia nel fondo di codesta tentata distinzione dell’indistinguibile, dell’intuizione in intuizione ed espressione. Fantasia e tecnica si distinguono a ragione, sebbene non come elementi dell’arte, e si legano e congiungono tra loro, sebbene non nel campo dell’arte, ma in quello più vasto dello spirito nella sua totalità; problemi tecnici, ossia pratici, da risolvere, difficoltà da vincere, si offrono veramente all’artista, e c’è veramente qualcosa che, pur non essendo «fisico», ma spirituale com’è ogni cosa reale, può, rispetto all’intuizione, metaforeggiarsi come fisico. Che cosa è questo qualcosa? L’artista, che abbiamo lasciato vibrante d’immagini espresse che prorompono per infiniti canali da tutto l’esser suo, è uomo intero, e perciò anche uomo pratico; e, come tale, avvisa ai mezzi di non lasciar disperdere il risultato del suo lavorío spirituale, e di rendere possibile e agevole, per sé e per gli altri, la riproduzione delle sue immagini; onde promuove atti pratici, che servono a quell’opera di riproduzione. Questi atti pratici sono guidati, come ogni atto pratico, da conoscenze, e perciò si dicono tecnici; e, come pratici, distinguendosi dalla intuizione che è teorica, paiono esterni a questa, e perciò si dicono fisici; e tanto più facilmente prendono questo nome, in quanto vengono dall’intelletto fissati ed astratti. Per tal via, con la parola e con la musica si congiungono le scritture e i fonografi, con la pittura le tele e le tavole e le mura spalmate di colori, con la scultura e l’architettura le pietre intagliate, il ferro e il bronzo e gli altri metalli fusi, battuti e variamente foggiati. Cosí bene le due forme di attività sono tra loro distinte che si può essere grande artista e cattivo tecnico, poeta che corregga male le bozze di stampa dei suoi versi, architetto che si serva di materiale disadatto o non provveda abbastanza alla statica, pittore che adoperi colori che si alterano rapidamente: esempî di codeste debolezze sono cosí frequenti che non franca la spesa di addurne alcuno. Ma ciò che è impossibile è essere gran poeta che faccia male i versi, gran pittore che non intoni i colori, grande architetto che non armonizzi le linee, gran compositore che non accordi i toni; e, insomma, grande artista, che non si sappia esprimere. Di Raffaello è stato detto che sarebbe stato gran pittore, anche se non avesse avuto le mani; ma non già che sarebbe stato gran pittore anche se gli fosse mancato il senso del disegno.
  </p>
  
  <p>
  E (sia notato di passaggio, perché debbo procedere condensando) questa apparente trasformazione delle intuizioni in cose fisiche – affatto analoga all’apparente trasformarsi dei bisogni e del lavoro economico in cose e merci – spiega anche come mai si sia giunti a parlare, non solo di «cose artistiche» e di «cose belle», ma, perfino, di un «bello di natura». È evidente che, oltre gli strumenti che si foggiano per la riproduzione delle immagini, possono incontrarsi anche oggetti già esistenti, prodotti o no dall’uomo, che adempiano a tale ufficio, cioè siano più o meno adatti a fissare il ricordo delle nostre intuizioni; e queste cose tolgono il nome di «bellezze naturali», ed esercitano il loro potere solo quando si sappia apprenderle con l’animo stesso onde le ha apprese e se le appropria l’artista, o gli artisti che le hanno messe in valore e stabilito il «punto di vista» da cui bisogna guardarle, collegandole cosí a una loro intuizione. Ma l’adattabilità sempre imperfetta, e la fuggevolezza e mutevolezza delle «bellezze naturali», giustificano anche il luogo inferiore che ad esse si assegna rispetto alle bellezze prodotte dall’arte. Lasciamo ai retori o agli ebbri affermare che un bell’albero, un bel fiume, una sublime montagna, o anche un bel cavallo e una bella figura umana, siano superiori al colpo di scalpello di Michelangelo e al verso di Dante; e noi diciamo, con maggiore proprietà, che la «natura» è stupida di fronte all’arte, e che essa è «muta», se l’uomo non la fa parlare.
  </p>
  
  <p>
  Una terza distinzione, che anche s’industria a distinguere l’indistinguibile, si appiglia al concetto dell’espressione estetica, e lo scinde in due momenti: della espressione strettamente considerata o proprietà, e della bellezza dell’espressione od ornato; fondando sopra essi la classificazione di due ordini d’espressioni, le espressioni nude e le ornate. È una dottrina di cui si possono scorgere i vestigi in tutti i vari dominî dell’arte, ma che in nessuno è stata tanto sviluppata quanto in quello della parola, dove porta un nome celebre e si chiama «Rettorica», e ha percorso una storia lunghissima, dai retori greci sino ai giorni nostri, e perdura nelle scuole, nei trattati e perfino nelle estetiche di pretesa scientifica, oltreché (com’è naturale) nelle idee volgari, sebbene abbia, ai giorni nostri, perduto assai del primitivo vigore. Uomini d’alto intelletto, per forza d’inerzia o di tradizione, l’hanno per secoli accettata o lasciata vivere; e i rari ribelli non hanno quasi mai tentato di ridurre in sistema la loro ribellione e di tagliare alle radici l’errore. E il danno che ha fatto la Rettorica, con l’idea del parlare «ornato» come diverso e più pregevole di quello «nudo», non si è ristretto solo nella cerchia dell’estetica, ma si è versato in quella della critica, e perfino sovente nell’educazione letteraria, perché, quanto essa era incapace a rendere ragione della schietta bellezza, tanto era adatta a porgere un’apparente giustificazione della bellezza fucata, e a incoraggiare lo scrivere in forma tronfia, leziosa ed impropria. Comunque, la partizione, che essa introduce e sulla quale si appoggia, si contraddice logicamente, perché, com’è facile provare, distrugge il concetto stesso, che assume di dividere in momenti, e gli oggetti, che assume di dividere in classi. Un’espressione propria, se propria, è anche bella, non essendo altro la bellezza che la  determinatezza dell’immagine, e perciò dell’espressione; e, se col chiamarla nuda si vuol avvertire che manca in essa qualcosa che dovrebbe esserci, in questo caso è impropria e deficiente, ossia non è o non è ancora espressione. Per converso, una espressione ornata, se è espressiva in ogni parte, non può dirsi ornata, ma nuda quanto l’altra e, quanto l’altra, propria; se contiene elementi inespressivi, aggiunti, estrinseci, non è bella, ma brutta, ossia non è o non è ancora espressione; per esser tale, deve purificarsi degli elementi estranei (come l’altra accrescersi degli elementi manchevoli).
  </p>
  
  <p>
  L’espressione e la bellezza non sono due concetti, ma uno solo, che è lecito designare con l’uno o l’altro vocabolo sinonimo: la fantasia artistica è sempre corporea, ma non è obesa, sempre vestita di sé medesima e non mai carica di altro od «ornata». Certamente, anche sotto questa falsissima distinzione covava un problema, e per esso la necessità di una distinzione da compiere: e il problema (come può desumersi da qualche luogo di Aristotele, e dalla psicologia e gnoseologia degli stoici, e come si vede più chiaro nelle discussioni dei retori italiani del secolo decimosettimo) concerneva i rapporti tra pensiero e fantasia, filosofia e poesia, logica ed estetica («dialettica» e «retorica», come allora si continuava a dire, il «pugno chiuso» e il «pugno aperto»); e l’espressione «nuda» accennava al pensiero e alla filosofia, e l’espressione «ornata» alla fantasia e alla poesia. Ma non è men vero che questo problema della distinzione tra le due forme dello spirito teoretico non poteva risolversi nel campo di una sola di esse, dell’intuizione o espressione, dove non si troverà mai altro che fantasia, poesia, estetica, e l’indebita introduzione della logica vi proietterà solamente un’ombra ingannevole, da far adombrare ed inalberare l’intelligenza, e toglierle la vista dell’arte nella sua pienezza e schiettezza, senza darle quella della logicità e del pensiero.
  </p>
  
  <p>
  Ma il danno più grave, che la dottrina rettorica dell’espressione «ornata» ha recato alla sistemazione teorica delle forme dello spirito umano, concerne la trattazione del linguaggio; perché, quando si ammettano espressioni nude e semplicemente grammaticali ed espressioni ornate o rettoriche, il linguaggio viene di necessità aggregato alle espressioni nude e rimandato alla grammatica e, per ulteriore conseguenza (non trovando luogo la grammatica nella rettorica e nell’estetica), alla logica, dove gli è assegnato l’ufficio subordinato di una semeiotica o <spam lang="la"><i>ars significandi</i></spam>. Infatti, la concezione logicistica del linguaggio si congiunge strettamente e procede di pari passo con la dottrina rettorica dell’espressione; e insieme esse nacquero nella antichità ellenica e insieme vivono ancora, sebbene contrastate, nei tempi nostri. Le ribellioni contro il logicismo nella dottrina del linguaggio sono state cosí rare e hanno avuto cosí scarsa efficacia come quelle contro la rettorica; e solamente nel periodo romantico (precorso un secolo innanzi dal Vico) si è formata in alcuni pensatori, o in alcuni circoli eletti, viva coscienza della natura fantastica o metaforica che è quella del linguaggio, e del più stretto legame che esso ha con la poesia che non con la logica. Pure, anche nei migliori, persistendo un’idea più o meno extrartistica dell’arte (concettualismo, moralismo, edonismo, ecc.), persisteva una repugnanza fortissima a identificare linguaggio e poesia. La qual cosa a noi invece appare, quanto ineluttabile, altrettanto agevole, avendo stabilito il concetto dell’arte come intuizione e dell’intuizione come espressione, e perciò implicitamente la identità di essa col linguaggio: sempre, beninteso, che il linguaggio venga concepito in tutta la sua estensione (senza arbitrariamente restringerlo al cosiddetto linguaggio articolato ed arbitrariamente escluderne il tonico, il mimico, il grafico), e in tutta la sua intensione, cioè preso nella sua realtà che è l’atto stesso del parlare (senza falsificarlo nelle astrazioni delle grammatiche e dei vocabolarî, e senza immaginare stoltamente che l’uomo parli col vocabolario e con la grammatica). L’uomo parla a ogni istante come il poeta, perché come il poeta esprime le sue impressioni e i suoi sentimenti nella forma che si dice di conversazione o familiare, e che non è separata per nessun abisso dalle altre forme che si dicono prosastiche, prosastico-poetiche, narrative, epiche, dialogate, drammatiche, liriche, meliche, cantate, e via enumerando. E se all’uomo in genere non dispiacerà di esser considerato poeta e sempre poeta (come esso è, in forza della sua umanità), al poeta non deve dispiacere di venir congiunto alla comune umanità, perché solo questa congiunzione spiega il potere, che la poesia, intesa in senso angusto e augusto, ha su tutti gli animi umani. Se la poesia fosse una lingua a parte, un «linguaggio degli dèi», gli uomini non la intenderebbero, e, se essa li eleva, li eleva non sopra, ma in sé stessi: la vera democrazia e la vera aristocrazia, anche in questo caso, coincidono. Coincidenza di arte e linguaggio, che importa, com’è naturale, coincidenza di Estetica e di Filosofia del linguaggio, definibili l’una per l’altra, cioè identiche; il che io osai mettere parecchi anni fa nel titolo di un mio trattato di Estetica, che veramente non ha fallito il suo effetto sopra molti e linguisti e filosofi dell’arte, in Italia e fuori d’Italia, come si vede dalla copiosa «letteratura» che vi è sorta intorno. Agli studî sull’arte e sulla poesia questa identificazione porterà il beneficio di purificarli dei residui edonistici, moralistici e concettualistici, che si notano ancora in tanta copia nella critica letteraria ed artistica. Ma non meno ragguardevole sarà il beneficio che ne verrà agli studî linguistici, i quali urge sgombrare dei metodi fisiologici, psicologici e psicofisiologici ora di moda, e liberare dalla sempre ritornante teoria dell’origine convenzionale del linguaggio che porta seco, per inevitabile reazione, l’inevitabile correlato della teoria mistica. Non sarà più necessario, nemmeno qui, costruire assurdi parallelismi o promuovere misteriosi matrimonî tra immagine e segno; posto che il linguaggio non viene più concepito come segno, ma come immagine che è significante, cioè come segno a sé stessa, e perciò colorita, sonante, cantante. L’immagine significante è l’opera spontanea della fantasia, laddove il segno, nel quale l’uomo conviene con l’uomo, presuppone l’immagine e perciò il linguaggio; e, quando s’insista a spiegare mercé il concetto di segno il parlare, si è costretti alfine a ricorrere a Dio, come a datore dei primi segni, cioè a presupporre in altro modo il linguaggio, rinviandolo all’inconoscibile.
  </p>
  
  <p>
  Chiuderò la rassegna dei pregiudizî sull’arte con quello di essi che ha maggior uso perché si frammischia alla vita quotidiana della critica e della storiografia artistica: col pregiudizio della possibilità di distinguere parecchie o molte forme particolari di arte, ciascuna determinabile nel suo particolare concetto e nei suoi limiti, e fornita di proprie leggi. Questa erronea dottrina prende corpo in due serie sistematiche, l’una delle quali è conosciuta come teoria dei generi letterarî e artistici (lirica, dramma, romanzo, poema epico e romanzesco, idillio, commedia, tragedia; pittura sacra, civile, familiare, di natura viva, di natura morta, di paesaggio, di fiori e frutta; scultura eroica, funeraria, di costume; musica da camera, da chiesa, da teatro; architettura civile, militare, ecclesiastica, ecc. ecc.), e l’altra come teoria delle arti (poesia, pittura, scultura, architettura, musica, arte dell’attore, giardinaggio, ecc. ecc.); e l’una talvolta funge come suddivisione dell’altra. Anche questo pregiudizio, che è del resto di facile origine, ha i suoi primi insigni monumenti nella cultura ellenica, e anch’esso permane ai giorni nostri. Molti estetici compongono ancora trattati sull’estetica del tragico o del comico o della lirica o dell’umorismo, ed estetiche della pittura o della musica o della poesia (che recano, queste ultime, il vecchio nome di Poetiche); e, quel ch’è peggio (poiché quegli estetici sono poco ascoltati, e scrivono per solitaria dilettazione o per mestiere accademico), i critici, nel giudicare le opere d’arte, non hanno smesso del tutto l’abito di commisurarle al genere o all’arte particolare in cui, secondo essi, rientrerebbero; e, invece di mettere in chiaro se un’opera è bella o brutta, seguitano a ragionare le loro impressioni dicendo che essa bene osserva, o malamente viola, le leggi del dramma o del romanzo o della pittura o del bassorilievo. Assai divulgato è poi l’uso di svolgere le storie artistiche e letterarie come storie di generi, e gli artisti presentare come cultori di questo o quel genere; e l’opera di un artista, che ha sempre unità di svolgimento qualsiasi forma essa prenda, di lirica o di romanzo o di dramma, frazionare in tante caselle quante sono i generi; talché Ludovico Ariosto, per esempio, una volta appare tra i cultori della poesia latina del Rinascimento, un’altra tra i lirici in volgare, una terza tra gli autori delle prime satire italiane, una quarta tra gli autori delle prime commedie, e una quinta tra i perfezionatori del poema cavalleresco: come se poesia latina e volgare e satira e commedia e poema non fossero sempre il medesimo Ariosto poeta nei varî tentativi e forme e nella logica del suo svolgimento spirituale.
  </p>
  
  <p>
  Non è a dire che la teoria dei generi e delle arti non abbia avuto, e non abbia, la sua dialettica interna e la sua autocritica, o la sua ironia, secondo che meglio piaccia chiamarla; e nessuno ignora che la storia letteraria è piena di questi casi, di un genere stabilito al quale un artista geniale reca offesa con l’opera sua, suscitando la riprovazione dei critici: riprovazione che non riesce per altro a soffocare l’ammirazione e la popolarità dell’opera, sicché alla fine, non potendo dar torto all’artista e non volendolo dare al critico dei generi, si finisce di solito con un compromesso, e il genere si allarga o accetta accanto a sé, come bastardo legittimato, uno nuovo: e il compromesso dura per inerzia, fino a quando una nuova opera geniale non viene a sconvolgere di nuovo la norma fissata. Una ironia della dottrina è altresí l’impossibilità, nella quale si trovano i suoi teorici, di delimitare logicamente i generi e le arti: tutte le definizioni, da essi elaborate, quando si esaminino un po’ da vicino, o sfumano nella definizione generale dell’arte o si mostrano arbitrarî elevamenti di singole opere d’arte a genere e norma, e perciò non riducibili a termini rigorosi di logica. E a quali assurdi conduca lo sforzo di determinare con rigore ciò che è indeterminabile per la contradittorietà dell’assunto, si può vedere perfino nei grandi, perfino nel Lessing, che giunse a questo stravagante pensiero, che la pittura rappresenti i «corpi»: i corpi, e non le azioni e non le anime, e non l’anima e l’azione del pittore! Si può vedere anche dalle questioni che logicamente nascono da quell’illogica: cioè, assegnato a ogni genere e a ogni arte un campo determinato, qual genere o quale arte sia superiore: la pittura sarà superiore alla scultura, il dramma alla lirica? – e, riconosciute con quelle divisioni le forze di ciascun’arte, se non convenga riunire le forze separate in un genere d’arte, che schiaccerà gli altri come una coalizione di eserciti un singolo esercito; l’Opera, per esempio, in cui si riuniscono poesia, musica, arte scenica, decorazione, non spiegherà maggior forza estetica di un semplice Lied goethiano o di un disegno leonardesco? Questioni e distinzioni e definizioni e giudizî, che muovono a rivolta il senso artistico e poetico, il quale ama ciascun’opera in sé, per quello che essa è, come una creatura viva, individua e incomparabile, e sa che ogni opera ha la sua individua legge e il suo pieno e insostituibile valore; donde è sorta la discordia tra il giudizio affermativo delle anime artistiche e il giudizio negativo dei critici di mestiere, e tra l’affermativo di questi e il negativo di quelle; e i critici di mestiere, non senza buona ragione, passano a volte per pedanti, benché le anime artistiche siano a lor volta «profeti disarmati», cioè incapaci di ragionare e dedurre la giusta teoria immanente nei loro giudizî, e di contrapporla alla pedantesca degli avversarî.
  </p>
  
  <p>
  La quale teoria giusta è appunto un aspetto della concezione dell’arte come intuizione o intuizione lirica; e, poiché ogni opera d’arte esprime uno stato d’animo, e lo stato d’animo è individuale e sempre nuovo, l’intuizione importa infinite intuizioni, che è impossibile ridurre in un casellario di generi, salvoché non sia anch’esso composto di infinite caselle e, cioè, non più di generi, ma d’intuizioni. E poiché, d’altra parte, l’individualità dell’intuizione importa l’individualità dell’espressione, e una pittura è distinta da un’altra pittura non meno che da una poesia, e pittura e poesia non valgono pei suoni che battono l’aria e pei colori che si rifrangono dalla luce, ma per ciò che esse sanno dire allo spirito in quanto s’interiorizzano nello spirito, è vano volgersi ai mezzi astratti dell’espressione per costruire l’altra serie di generi o di classi: vale a dire, è infondata qualsiasi teoria della divisione delle arti. Il genere o la classe è, in questo caso, uno solo, l’arte stessa o l’intuizione, laddove le singole opere d’arte sono poi infinite: tutte originali, ciascuna intraducibile nell’altra (poiché tradurre, tradurre con artistica vena, è creare una nuova opera d’arte), ciascuna indomita dall’intelletto. Tra l’universale e il particolare non s’interpone filosoficamente nessun elemento intermedio, nessuna serie di generi o di specie, di <spam lang="la"><i>generalia</i></spam>. Né l’artista che produce l’arte, né lo spettatore che la contempla, hanno bisogno d’altro che dell’universale e dell’individuale, o, meglio, dell’universale individuato: della universale attività artistica, che si è contratta e concentrata tutta nella rappresentazione di un singolo stato d’animo.
  </p>
  
  <p>
  Tuttavia, se il puro artista e il puro critico, e insieme il puro filosofo, non s’incontrano coi <spam lang="la"><i>generalia</i></spam>,  coi generi o le classi, questi ritengono, per altri rispetti, la loro utilità; e codesta utilità è il lato vero, che non lascerò senza menzione, di quelle teorie erronee. Giova certamente contessere una rete di <spam lang="la"><i>generalia</i></spam>, non per la produzione, che è spontanea, dell’arte, e non pel giudizio, che è filosofico, ma per raccogliere e circoscrivere in qualche modo, a uso dell’attenzione e della memoria, le infinite intuizioni singole, per numerare in qualche modo le innumerabili singole opere d’arte. E queste classi, com’è naturale, si condurranno sempre secondo o l’astratta immagine o l’astratta espressione, e perciò come classi di stati d’animo (generi letterarî e artistici) e classi di mezzi espressivi (arti). Né vale qui obiettare che i vari generi e arti sono arbitrariamente distinti, e che arbitraria è la stessa dicotomia generale; giacché si concede senz’altro che il procedere sia arbitrario, ma l’arbitrio diventa poi innocuo e utile, per ciò stesso che si toglie ad esso ogni pretesa di principio filosofico e di criterio pel giudizio dell’arte. Quei generi e classi agevolano la conoscenza dell’arte e l’educazione all’arte, alla prima offrendo come un indice delle più importanti opere d’arte, alla seconda una somma delle più urgenti avvertenze che la pratica dell’arte suggerisce. Tutto sta a non confondere gl’indici con la realtà, e i precetti o gl’imperativi ipotetici con gl’imperativi categorici: confusione alla quale si è facilmente portati, ma a cui si deve e si può resistere. I libri d’istituzioni letterarie, di rettorica, di grammatica (con le divisioni per parti del discorso e con le leggi morfologiche e sintattiche), di arte della composizione musicale, di metrica, di pittorica e via discorrendo, sono precipuamente indici e precettistiche; ma, in secondo luogo, si manifestano in essi tendenze verso particolari espressioni d’arte, nel qual caso sono da considerare come arte ancora astratta, arte in preparazione (arti poetiche del classicismo e del romanticismo, grammatiche puristiche o popolareggianti, ecc.), e in terzo luogo, vi si mostrano conati e tentativi di comprensione filosofica del loro argomento, guasti dall’errore che si è criticato delle divisioni dei generi e delle arti: il quale poi, per le sue contradizioni, apre la via alla dottrina vera della individualità dell’arte.
  </p>
  
  <p>
  Certamente, questa dottrina produce, a prima vista, una sorta di smarrimento: le intuizioni individuali, originali, intraducibili, inclassificabili, sembrano sfuggire al dominio del pensiero, che non potrebbe dominarle se non mettendole in relazione tra loro; e ciò per l’appunto sembra vietato dalla dottrina che si è svolta, la quale piuttosto che di liberale e liberistica, ha l’aria addirittura di anarchica o di anarcoide.
  </p>
  
  <p>
  Una piccola poesia è esteticamente pari a un poema; un minuscolo quadretto o uno schizzo, a un quadro da altare o a un affresco; una lettera può essere cosa d’arte, non meno di un romanzo; perfino una bella traduzione è originale quanto un’opera originale! Saranno codeste proposizioni irrecusabili, perché dedotte a fil di logica da premesse sicure; saranno vere, benché (e questo è senza dubbio un merito) paradossali, ossia contrastanti con le opinioni volgari: ma non saranno anche, per avventura, bisognevoli di qualche complemento? Dev’esserci pure un modo di ordinare, subordinare, connettere, intendere e dominare la ridda delle intuizioni, se non si voglia smarrire, dietro ad esse, il cervello.
  </p>
  
  <p>
  E questo modo c’è difatti, e, negando valore teorico alle astratte classificazioni, non si è inteso negarlo a quella genetica e concreta classificazione, che non è poi «classificazione» e che si chiama la Storia. Nella storia ciascuna opera d’arte prende il posto che le spetta, quello e non altro: la ballatetta di Guido Cavalcanti e il sonetto di Cecco Angiolieri, che sembrano il sospiro o il riso  di un istante, e la <i>Commedia</i> di Dante, che pare compendiare in sé un millennio dello spirito umano, le <i>Maccheronee</i> di Merlin Cocaio, che tra le buffonerie si aprono alla finezza della poesia, e il cinquecentesco rifacimento dell’<i>Eneide</i> di Annibal Caro, l’asciutta prosa del Sarpi e quella gesuitico-frondosa di Daniello Bartoli; senza che ci sia bisogno di giudicare non originale quel che è originale perché vive, piccolo ciò che non è né piccolo né grande perché si sottrae alle misure; o si dirà, se cosí piace, piccolo e grande, ma per metafora, con l’intento di manifestare certe ammirazioni e di rilevare certe relazioni (tutt’altro che aritmetiche o geometriche) d’importanza. E nella storia, che si vien facendo sempre più ricca e determinata, e non già nelle piramidi di concetti empirici, che si fanno sempre più vuoti quanto più si elevano e si assottigliano, si trova il legame di tutte le opere d’arte o di tutte le intuizioni, perché nella storia esse appaiono organicamente connesse, come tappe successive e necessarie dello svolgimento dello spirito, note ciascuna dell’eterno poema, che armonizza in sé tutti i singoli poemi.
  </p>

</body>
</html>

<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>
  <p class="testo_centrato">	
  <h1>
  		III<br/>Il posto dell'arte nello spirito e nella società umana
  </h1>
  </p>
  
  <p>
  La disputa intorno alla dipendenza o indipendenza dell’arte ebbe il suo maggior fervore nel periodo romantico, quando si coniò il motto «l’arte per l’arte», e, come apparente antitesi, l’altro «l’arte per la vita»; e già d’allora venne agitata, a dir vero, piuttosto tra letterati e tra artisti che tra filosofi. Ai giorni nostri ha perso interesse, discesa a tema col quale si trastullano e compiono le loro esercitazioni i principianti, e ad argomento di orazioni accademiche. Pure, anche prima del periodo romantico, e già nei più antichi documenti della riflessione sull’arte se ne osservano i vestigi; e gli stessi filosofi dell’Estetica, anche quando sembra che la trascurino (e certamente la disdegnano in quella forma volgare), in effetto se ne danno pensiero, anzi si può dire che non pensino ad altro che ad essa. Perché, disputare dell’indipendenza e della dipendenza, dell’autonomia e dell’eteronomia dell’arte, vuol dire, in fondo, ricercare se l’arte sia, o non sia, e se è, che cosa sia. Un’attività il cui principio dipenda da quello di un’altra attività, è, sostanzialmente, quell’altra attività, e ritiene per sé un’esistenza solamente putativa o convenzionale: l’arte, che dipenda dalla morale, dal piacere o dalla filosofia, è morale, piacere o filosofia, e non arte. Che se non la si giudica dipendente, conviene investigare su che si fondi la sua indipendenza, cioè in qual modo l’arte si distingua dalla morale, dal piacere e dalla filosofia e dalla altre cose tutte; vale a dire che cosa essa sia, e porre tal cosa che sia davvero autonoma. Può accadere altresí che da parte di quegli stessi, che affermano l’originale natura dell’arte, si asserisca poi che essa, pur serbando la propria natura, sia sottoposta ad altra forma di superiore dignità e (come un tempo si diceva) faccia da ancella all’etica, da ministra alla politica e da turcimanna alla scienza; ma ciò proverebbe soltanto che c’è gente che ha l’abito di contraddirsi o di lasciar discordi i suoi pensieri: gente stordita, la cui esistenza veramente non ha uopo alcuno di prova. Noi procureremo, per nostra parte, di non cadere in tale storditezza; e, avendo già messo in chiaro che l’arte si distingue dal cosiddetto mondo fisico come spiritualità, e dall’attività pratica, morale e concettuale come intuizione, non ci daremo altro affanno e intenderemo di avere, con quella prima dimostrazione, dimostrato insieme l’indipendenza dell’arte.
  </p>
  
  <p>
  Senonché un altro problema è implicito nella disputa della dipendenza o indipendenza, del quale io non ho discorso finora di proposito e che passerò ora ad esaminare. L’indipendenza è un concetto di relazione, e, sotto questo aspetto, assolutamente indipendente non è che l’Assoluto ossia l’assoluta relazione: ogni forma e concetto particolare è indipendente per un verso e dipendente per un altro, ossia indipendente e dipendente insieme. Se non fosse cosí, lo spirito, e la realtà in genere, sarebbe o una serie di assoluti giustappositi, o (il che è il medesimo) una serie di nullità giustapposite. L’indipendenza di una forma suppone la materia sulla quale essa si esercita, come abbiamo già visto nello svolgere la genesi dell’arte in quanto formazione intuitiva di una materia sentimentale o passionale; e, nell’assoluta indipendenza, mancandole ogni materia e alimento, la forma stessa, vacua, si nullificherebbe. Ma poiché la riconosciuta indipendenza impedisce che si possa pensare un’attività come sottoposta al principio di un’altra, la dipendenza dev’esser tale da garantire l’indipendenza. La quale non sarebbe garantita neppure nell’ipotesi che l’una attività si facesse dipendere dall’altra al modo stesso che l’altra dall’una, come due forze che si contrappongano e delle quali l’una non vinca l’altra; perché, se non la vince, si ha l’impedirsi reciproco e la stasi, e, se la vince, la dipendenza pura e semplice, che si è già esclusa. Onde, considerando la cosa in generale, sembra che non vi sia altro modo di pensare la indipendenza e dipendenza insieme delle varie attività spirituali che di concepirle nel rapporto di condizione a condizionato, in cui il condizionato superi la condizione presupponendola, e, diventato poi a sua volta condizione, dando luogo a un nuovo condizionato, costituisca una serie di svolgimento. A questa serie non ci sarebbe da imputare altro difetto, se non che il primo di essa sia condizione senza un precedente condizionato, e l’ultimo un condizionato che non diventa a sua volta condizione, con doppia rottura della legge stessa dello svolgimento. Anche questo difetto per altro viene risanato, se dell’ultimo si fa la condizione del primo e del primo il condizionato dell’ultimo; cioè se la serie si concepisca in azione reciproca o, per meglio dire (e per abbandonare ogni fraseologia naturalistica), come circolo. Concezione che sembra l’unica via d’uscita dalle difficoltà nelle quali si dibattono le altre concezioni della vita spirituale, cosí quella che la fa consistere in un’accolta d’indipendenti e irrelative facoltà dell’anima, o d’indipendenti e irrelative idee di valore, come quella che subordina tutte le varie facoltà o idee di valore a una sola e le risolve in quell’una, che rimane immobile e impotente, o, più finamente, le concepisce come gradi necessarî di uno svolgimento lineare, che conduca da un primo irrazionale ad un ultimo che vorrebb’essere razionalissimo, ma è poi soprarazionale e, come tale, anch’esso irrazionale.
  </p>
  
  <p>
  Ma sarà il caso di non insistere su questo schema un po’ astratto, e considerare invece come esso si attui nella vita dello spirito, cominciando dallo spirito estetico. A qual fine torneremo ancora una volta all’artista, o uomo-artista, che ha compiuto il processo di liberazione dal tumulto sentimentale e questo ha oggettivato in un’immagine lirica, ossia ha raggiunto l’arte. In questa immagine egli trova la sua soddisfazione, perché verso essa ha lavorato, e si è mosso: tutti conoscono, in qualche misura, la gioia dell’espressione perfetta, che si riesca a dare ai proprî moti d’animo, e la gioia per quelli altrui, che sono anche nostri, contemplati nelle opere altrui, che sono in certo modo nostre, e che facciamo nostre. Ma la soddisfazione è definitiva? Verso l’immagine soltanto l’uomo-artista si era mosso? Verso l’immagine e verso altro insieme: verso l’immagine in quanto uomo-artista, e verso altro in quanto artista-uomo; verso l’immagine in primo piano, ma, poiché il primo piano si lega ai secondi e terzi piani, anche verso i secondi e terzi, sebbene immediatamente verso i primi e mediatamente verso i secondi e terzi. E ora che si è raggiunto il primo piano, sorge subito, dietro di esso, il secondo, e da mira indiretta si viene facendo diretta; e una nuova esigenza si affaccia, e un nuovo processo s’inizia. Non già, si badi bene, che la potenza intuitiva ceda il luogo a un’altra potenza, quasi per turno di piacere o di servizio; ma la stessa potenza intuitiva, o meglio lo spirito stesso, che prima sembrava essere, e in certo senso era, tutto intuizione, svolge in sé il nuovo processo, che sorge dalle viscere del primo. In noi non s’accende «<spam><quote>un’anima sopr’altra</quote></spam>» (mi avvarrò anche questa volta della parola di Dante), ma l’unica anima, che prima si raccoglie tutta in una sola «<spam><quote>virtù</quote></spam>», e che «<spam><quote>par che a nulla potenza più intenda</quote></spam>», soddisfatta in quella sola virtù (nell’immagine artistica), trova in quella virtù, insieme con la sua soddisfazione, la sua insoddisfazione: la sua soddisfazione, perché essa le dà tutto ciò che può dare e si aspetta da lei; la sua insoddisfazione, perché, avendo ottenuto quel tutto, avendola essa saziata della sua ultima dolcezza, «<spam><quote>quel si chiede e di quel si ringrazia</quote></spam>»: si chiede la soddisfazione del nuovo bisogno, sorto per opera della prima soddisfazione e che, senza quella prima, non poteva sorgere. E tutti anche conosciamo, per continua esperienza, il nuovo bisogno che tien dietro alla formazione delle immagini. Ugo Foscolo ha un intrigo d’amore con la contessa Arese; e che cosa sia quell’amore, e che donna sia quella donna, non ignora, come può essere documentato dalle lettere che le scrisse e che si leggono a stampa. Pure, negli istanti in cui l’ama, quella donna è il suo universo, ed egli sente il possesso di lei come la più alta beatitudine, e, nell’entusiasmo dell’ammirazione, lei mortale vorrebbe rendere immortale, lei terrena trasfigurare in divina nelle credenze dei venturi, compiendo per virtù d’amore un nuovo prodigio. E già la scorge assunta nell’empireo, oggetto di culto e di preci:
  </p>
  
  <p class="testo_centrato">
  <spam><blockquote>
  E avrai, divina, i voti,<br/>
  fra gl’inni miei, delle insubri nepoti!<br/>
  </blockquote></spam>
  </p>
  
  <p>
  Senza che per un istante questa metamorfosi dell’amore sia stata vagheggiata e bramata con la maggiore serietà (gl’innamorati, e perfino i signori filosofi, se qualche volta sono stati innamorati, possono attestare che codeste corbellerie si bramano sul serio), l’ode <i>All’amica risanata</i> non si sarebbe formata nello spirito del Foscolo; e le immagini, ond’egli rappresenta il fascino ricco di perigli della sua amica-dea, non si sarebbero presentate cosí vivide e spontanee come sono. Ma quell’impeto d’animo, che è diventato ora una magnifica rappresentazione lirica, che cosa era? Realmente il Foscolo, soldato, patriota, dotto, agitato da tanti bisogni spirituali, si esauriva in quella brama? e veramente questa operava cosí energica in lui da mutarsi in azione, e in qualche modo dare indirizzo alla sua vita pratica? Il Foscolo, come nel corso dei suoi amori non aveva mancato di tratto in tratto di chiaroveggenza, cosí, innanzi alla sua poesia, sedato il tumulto creativo, tornando in sé e riacquistando o acquistando piena la chiaroveggenza, si domanda e cerca di stabilire che cosa egli realmente volesse o quella donna meritasse. Forse un rivoletto di questa scepsi si era già insinuato in lui durante la formazione dell’immagine, se il nostro orecchio non s’inganna nell’udire, qua e là, nell’ode, qualche accento di elegante ironia verso la donna, e del poeta verso sé medesimo: cosa che in uno spirito più ingenuo non sarebbe accaduta, e la poesia sarebbe uscita, allora, affatto ingenua anch’essa. Comunque, il Foscolo, poeta giunto a compimento, e perciò non più poeta (salvo a risorgere poeta), sente ora il bisogno di conoscere il suo stato reale, non forma più l’immagine perché l’ha formata, non fantastica ma percepisce e narra («quella donna», egli dirà più tardi della «divina», «aveva un pezzo di cervello al posto del cuore»); e la lirica immagine si cangia, per lui e per noi, in un brano di autobiografia o in una percezione.
  </p>
  
  <p>
  Con la percezione siamo entrati in un nuovo e vastissimo campo spirituale; e, veramente, non ci sono parole sufficienti per satireggiare quei pensatori che, ora come nel passato, confondono immagine e percezione, e fanno dell’immagine una percezione (l’arte come ritratto o copia o imitazione della natura, o storia dell’individuo e dei tempi, ecc.), e, peggio ancora, della percezione una sorta d’immagine, che si coglierebbe coi «sensi». Ma la percezione è né più né meno che un completo giudizio, e come giudizio importa un’immagine e la categoria o il sistema di categorie mentali, che domini l’immagine (realtà, qualità, ecc.); e rispetto alla immagine, o sintesi a priori estetica di sentimento e fantasia (intuizione), è una nuova sintesi, di rappresentazione e categoria, di soggetto e predicato, la sintesi a priori logica, della quale converrebbe ripetere tutto ciò che si è detto dell’altra, e, anzitutto, che in essa contenuto e forma, rappresentazione e categoria, soggetto e predicato non stanno come due elementi congiunti da un terzo, ma la rappresentazione sta come categoria, e la categoria come rappresentazione in unità inscindibile: il soggetto è soggetto solamente nel predicato, e il predicato è predicato solamente nel soggetto. Né la percezione è poi un atto logico tra gli altri atti logici, o il più rudimentale e imperfetto di essi; ma chi sappia scavare tutti i tesori che contiene, non ha bisogno di cercare fuori di essa le altre determinazioni della logicità, perché dalla percezione si geminano (ed essa stessa è questa geminazione sintetica) la coscienza del realmente accaduto, che nelle sue forme letterarie eminenti prende il nome di storia, e la coscienza dell’universale, che nelle sue forme eminenti prende il nome di sistema o filosofia: e filosofia e storia, non per altro che per il nesso sintetico del giudizio percettivo donde nascono e in cui vivono, compongono la superiore unità che i filosofi hanno scoperta, identificando filosofia e storia, e che gli uomini di buon senso scoprono, a lor modo, sempre che osservano che le idee sospese in aria sono fantasime, e ciò che solo è vero, e solo degno di esser conosciuto, sono i fatti che accadono, i fatti reali. E altresí la percezione (la varietà delle percezioni) può spiegare perché l’intelletto umano si adoperi a uscire fuori di esse e a sovrapporre loro un mondo di tipi e di leggi, governato da misure e da rapporti matematici; cioè perché, oltre la filosofia e la storia, si formino le scienze naturali e le matematiche.
  </p>
  
  <p>
  Non è mio cómpito dare qui un abbozzo di Logica, come ne ho dato e ne sto dando uno di Estetica; e perciò, lasciando di determinare e svolgere il quadro della Logica, e della conoscenza intellettiva, percettiva o storica, riprenderò il filo dello svolgimento, non più movendo questa volta dallo spirito artistico e intuitivo, ma da quello logico e storico, che ha superato l’intuitivo, elaborando l’immagine in percezione. Trova soddisfazione lo spirito in questa forma? Certamente: tutti conoscono le soddisfazioni vivissime del sapere e della scienza; tutti sanno per prova la brama che in noi sorge di scoprire il volto della realtà, nascosto dalle nostre illusioni; e, sia pure terribile quel volto, la scoperta non è mai disgiunta da una profonda voluttà, dalla soddisfazione del possesso del vero. Ma è, forse, quella soddisfazione, diversamente dalla precedente dell’arte, completa e terminale? accanto alla soddisfazione di conoscere la realtà, non germoglia, forse, l’insoddisfazione? Anche codesto è certissimo, e quell’insoddisfazione dell’aver conosciuto si manifesta (come altresí tutti sanno per esperienza) con la brama dell’azione: conoscere la reale situazione delle cose sta bene, ma conoscerla per operare; conoscere il mondo, ottimamente, ma per cangiarlo: <quote><spam lang="la"><i>tempus cognoscendi, tempus destruendi, tempus renovandi.</i></spam></quote> Nessun uomo si arresta nella conoscenza, neppure gli scettici o pessimisti, che, in conseguenza di quella conoscenza, assumono questo o quell’atteggiamento, adottano questa o quella forma di vita. E già il fissare le conoscenze acquisite, quel «ritenere» dopo «aver inteso», e senza cui (per dirla sempre con Dante) <spam><quote>«non si fa scienza»</quote></spam>, la formazione di tipi e leggi e canoni di misura, le scienze naturali e matematiche, alle quali ho testé accennato, erano un oltrepassare l’atto della teoria, procedendo all’atto dell’azione. E non solamente ciascuno sa per prova, e può sempre verificare al cimento dei fatti, che la cosa va pur cosí; ma, se ci si pensa, si vede che non potrebbe non andare cosí. Un tempo (e anche ora da non pochi, platonici e mistici e asceti inconsapevoli) si credeva che conoscere fosse innalzare l’anima a un Dio, a un’Idea, a un mondo d’idee, a un Assoluto, soprastante al fenomenico mondo umano; ed era naturale che, quando l’anima, straniatasi da sé medesima con uno sforzo contro natura, era pervenuta a quella sfera superiore, stolta se ritornava alla terra: poteva e doveva restare colà, perpetuamente beata e inattiva: quel pensiero, che non era più pensiero, aveva come riscontro una realtà, che non era realtà. Ma, da quando (autori Vico e Kant e Hegel e altrettali eresiarchi) la conoscenza è discesa sulla terra, e non vien concepita come copia più o meno scialba di una realtà immobile, ma come continua opera umana, che produce non astratte idee, ma concetti concreti, i quali sono sillogismi e giudizî storici, percezioni del reale, la pratica non è più cosa che rappresenti una degradazione del conoscere, un riprecipitare dal cielo sulla terra o dal paradiso nell’inferno, e neppure qualcosa alla quale ci si possa risolvere o dalla quale ci si possa astenere, ma è portata con la teoria stessa, come esigenza della teoria, e tale teoria, tale pratica. Il nostro pensiero è pensiero storico di un mondo storico, processi di svolgimento di uno svolgimento; e non appena si è pronunziata la qualifica di una realtà, già la qualifica non vale più, perché essa stessa ha prodotto una nuova realtà, che aspetta una nuova qualifica. Una nuova realtà, che è vita economica e morale, e cangia l’uomo intellettuale nell’uomo pratico, nel politico e nel santo, nell’industriale e nell’eroe, ed elabora la sintesi a priori logica in sintesi a priori pratica; ma che è pur sempre un nuovo sentire, un nuovo desiderare, un nuovo volere, una nuova passionalità, nella quale  neppure lo spirito può fermarsi e che sollecita, anzitutto, come nuova materia, una nuova intuizione, una nuova lirica, una nuova arte.
  </p>
  
  <p>
  Cosí il termine estremo della serie si ricongiunge (come avevo enunciato in principio) col termine primo, e il circolo si richiude, e il percorso ricomincia: il percorso che è un ricorso del corso già fatto, onde il concetto vichiano, espresso con la parola, dal Vico resa classica, di «ricorso». Ma lo svolgimento che ho disegnato, spiega l’indipendenza dell’arte, e insieme per quali motivi sia sembrata dipendente a coloro che concepirono le dottrine erronee (edonistiche, moralistiche, concettualistiche, ecc.), che ho di sopra criticate, ma notando per altro, nel criticarle, che ciascuna di esse accennava a qualcosa di vero. Se si domanda, delle varie attività dello spirito, quale sia reale, o se siano tutte reali, bisogna rispondere che nessuna è reale, perché reale è solamente l’attività di tutte quelle attività, che non riposa in nessuna di esse in particolare: delle varie sintesi, che abbiamo via via distinte, – sintesi estetica, sintesi logica, sintesi pratica, – sola reale è la sintesi delle sintesi, lo Spirito che è il vero Assoluto, l’<spam lang="la"><i>actus purus</i></spam>. Ma per un altro verso e per la stessa ragione, tutte sono reali, nell’unità dello spirito, nell’eterno corso e ricorso, che è la loro eterna costanza e realtà. Coloro che nell’arte vedevano o vedono il concetto, la storia, la matematica, il tipo, la moralità, il piacere e ogni altra cosa, hanno ragione, perché in essa, in forza dell’unità dello spirito, sono queste e tutte le altre cose; anzi, questo esserci tutte, e la energica unilateralità cosí dell’arte come di qualunque altra forma particolare, che tende insieme a ridurle a una sola, spiega il passaggio dall’una forma all’altra, il compiersi dell’una forma nell’altra, e lo svolgimento. Ma quei medesimi hanno poi torto (in forza della distinzione, che è momento inseparabile dall’unità) per il modo in cui ve le ritrovano, tutte astrattamente alla pari o alla rinfusa. Perché concetto, tipo, numero, misura, moralità, utile, piacere e dolore sono nell’arte in quanto arte, o come antecedenti o come conseguenti o, per meglio dire, come antecedenti e come conseguenti; e perciò vi sono come presupposti (calati e dimenticati, per adoperare un’espressione prediletta del De Sanctis), o come presentimenti. Senza quel presupposto, senza quel presentimento, l’arte non sarebbe arte; ma non sarebbe neppur arte (e tutte le altre forme dello spirito ne verrebbero turbate), se quelle esigenze si volessero imporre all’arte in quanto arte, che è e non può essere mai altro che pura intuizione. L’artista è sempre moralmente incolpevole e filosoficamente incensurabile, se anche la sua arte abbia per materia una morale e una filosofia inferiori: in quanto artista, egli non opera e non ragiona, ma poeteggia, dipinge, canta, e, insomma, si esprime; se altro criterio si adottasse, si tornerebbe a condannare la poesia omerica, come facevano i critici italiani del seicento e quelli francesi del tempo del quattordicesimo Luigi, arricciando il naso innanzi a ciò che essi chiamavano il «costume», agli eroi litiganti, chiacchieroni, violenti, crudeli, mal educati. Potrà ben farsi la critica della filosofia soggiacente nel poema di Dante, ma quella critica penetrerà, come per un cunicolo, nel sottosuolo dell’arte dantesca, e lascerà intatto il suolo, che è poi l’arte; potrà Niccolò Machiavelli sradicare l’ideale politico dantesco, raccomandando come veltro liberatore, non più un sopranazionale imperatore o un papa, ma un tiranno o un principe nazionale; ma non avrà sradicato la lirica dantesca di quell’aspirazione. E parimenti si potrà raccomandare di non mostrare e non far leggere a fanciulli e a giovanetti certe pitture, certi romanzi, certi drammi; ma questa raccomandazione e azione del vietare si aggirerà nella sfera pratica e colpirà, non le opere d’arte, sibbene i libri e le tele, che servono da strumenti alla riproduzione dell’arte, e che, in quanto opere pratiche, come ricevono perfino un prezzo sul mercato ragguagliabile in oro o in frumento, cosí si prestano ad essere chiusi in un gabinetto o in un armadio, e perfino bruciati in un «rogo delle vanità» alla Savonarola. Confondere, per un malinteso impeto di unità, le varie fasi dello svolgimento, pretender che la morale domini l’arte, nell’atto invece in cui questa supera quella, o che l’arte domini la scienza, nell’atto in cui questa domina ossia supera l’arte, o è stata essa medesima già da un pezzo dominata e superata dalla vita; ecco ciò che la benintesa unità, che è insieme rigorosa distinzione, deve respingere e impedire.
  </p>
  
  <p>
  Deve impedirlo e respingerlo anche perché l’ordinata determinazione dei varî stadî del circolo rende possibile d’intendere non solo l’indipendenza e la dipendenza delle varie forme dello spirito, sí anche il conservarsi ordinato delle une nelle altre. Dei problemi che per questa parte si presentano, uno mi conviene menzionare, o meglio tornarvi sopra, perché l’ho già menzionato per accenno: il rapporto tra fantasia e logica, tra arte e scienza. Il quale problema è poi sostanzialmente il medesimo di quello che riappare come ricerca della distinzione tra poesia e prosa: da quando almeno (e la scoperta fu compiuta presto, perché si trova già nella Poetica di Aristotele) si è riconosciuto che la distinzione non è da condurre col criterio del discorso sciolto o legato, potendosi avere poesia in prosa (per esempio, romanzi e drammi) e prosa in metro (per esempio, poemi didascalici e filosofici). Si condurrà dunque con criterio più intimo, che è quello che si è chiarito, della immagine e della percezione, dell’intuizione e del giudizio; e poesia sarà l’espressione dell’immagine e prosa l’espressione del giudizio o concetto. Ma, in effetto, le sue espressioni, in quanto espressioni, sono della stessa natura, ed hanno entrambe il medesimo valore estetico; perché, se il poeta è il lirico dei suoi sentimenti, il prosatore è altresí lirico dei suoi sentimenti, cioè poeta, sia pure dei sentimenti che gli nascono dalla ricerca e nella ricerca del concetto. E non c’è ragione alcuna di riconoscere la qualità di poeta al compositore di un sonetto e rifiutarla a coloro che hanno composto la Metafisica, la Somma teologica, la Scienza nuova, la Fenomenologia dello spirito, o hanno narrato le storie della guerra del Peloponneso, della politica di Augusto e di Tiberio, o la «storia universale»: nelle quali opere tutte c’è altrettanta passione, e altrettanta forza lirica e rappresentativa che in qualsiasi sonetto e poema. Sicché tutte le distinzioni che si sono tentate col riserbare la qualità poetica al poeta e negarla al prosatore, somigliano a quei tali sassi, portati a grande stento in cima all’aguzza montagna, che ricadono rovinosamente nella valle. Certo, una differenza ben s’intravvede che c’è; senonché, per determinarla, non giova distaccare poesia e prosa al modo della logica naturalistica, come due concetti coordinati e semplicemente tra loro contrapposti; ma conviene concepirli in isvolgimento come passaggio dalla poesia alla prosa. E, in questo passaggio, come il poeta, in forza dell’unità dello spirito, non solo presuppone una materia passionale, ma serba la passionalità elevandola a passionalità di poeta (passione per l’arte), cosí il pensatore o prosatore non solo serba quella passionalità elevandola a passionalità per la scienza, ma serba altresí la forza intuitiva onde i suoi giudizî escono fuori espressi insieme con la passionalità che li avvolge, e perciò ritengono, insieme col nuovo carattere scientifico, il carattere artistico. E questo carattere artistico noi possiamo sempre contemplare, presupponendo il carattere scientifico ossia disinteressandoci da esso e dalla critica della scienza, per godere la forma estetica che questa ha preso; e ciò anche fa sí che la scienza appartenga insieme, sebbene sotto diversi aspetti, alla storia della scienza e a quella della letteratura, e che tra le tante classi di poesia, che i retori enumerano, sia per lo meno capriccioso ricusar di annoverare la «poesia della prosa», molto più schiettamente poesia, a volte, di tanta pretenziosa poesia della poesia. E di un altro problema dello stesso ordine, che anche ho accennato di volo, sarà bene ch’io faccia qui nuovo cenno: del rapporto di arte e morale, che è stato negato in quanto immediata identificazione dell’una con l’altra, ma che bisogna ora riaffermare, notando che, come il poeta serba, nella liberazione da ogni altra passionalità, la passionalità per l’arte, cosí serba insieme, in questa, la coscienza del dovere (dovere verso l’arte), e ogni poeta, nell’atto che crea, è morale, perché adempie un ufficio sacro.
  </p>
  
  <p>
  L’ordine e la logica delle varie forme dello spirito, rendendole l’una necessaria per l’altra e perciò tutte necessarie, scopre l’errore delle negazioni che dell’una si suol fare in nome dell’altra: l’errore del filosofo (Platone) e del moralista (Savonarola o Proudhon) e del naturalista e uomo pratico (sono tanti che nomi non vi appulcro!), i quali rifiutano l’arte e la poesia; e, per converso, dell’artista che si ribella alla critica e alla scienza e alla pratica e alla morale, come fecero in tragedia tanti «romantici» e rifanno in commedia tanti «decadenti» ai giorni nostri. Errori e follie, ai quali altresí possiamo largire di passaggio qualche indulgenza (sempre secondo il nostro metodo di non lasciare del tutto scontento nessuno), perché è evidente che essi hanno un loro contenuto positivo nella medesima loro negatività, come ribellione contro certi falsi concetti o certe false manifestazioni dell’arte e della scienza, della pratica e della morale (Platone, per esempio, contro l’idea della poesia quale «sapienza», Savonarola contro la non austera e perciò bacata e presto disfacentesi civiltà del Rinascimento italiano, ecc.). Ma follie si dimostrano ove si pensi che, senza l’arte, la filosofia mancherebbe a sé stessa, perché le verrebbe a mancare ciò che condiziona i suoi problemi, e, per farla valere sola contro l’arte, le si toglierebbe l’aria stessa respirabile; e che la pratica non è pratica, quando non sia mossa e ravvivata da aspirazioni e, come si dice, da «ideali», dal «caro immaginare», che è poi l’arte; e, per converso, che l’arte senza moralità, – l’arte che usurpa presso i decadenti il titolo di «pura bellezza» e alla quale si bruciano incensi come in una tregenda a un idolo diabolico, – per effetto della manchevole moralità nella vita onde nasce e che la circonda, si decompone come arte, e diventa capriccio, lussuria e ciarlataneria; non più l’artista servendo ad essa, ma essa servendo da vilissima mancipia ai privati e futili interessi di lui.
  </p>
  
  <p>
  Pure, contro l’idea del circolo in generale, che tanto giovamento reca a chiarire i rapporti di indipendenza dell’arte e delle altre forme spirituali, è stata mossa l’obiezione, che essa descriva l’opera dello spirito come un noioso e melanconico fare e disfare, un monotono girare sopra se stesso, che non vale la pena della fatica. E, certo, non c’è metafora che non offra qualche lato alla parodia e alla caricatura; le quali per altro, dopo averci allietato per un istante, costringono a tornare con serietà al pensiero, che è espresso nella metafora. E il pensiero non è quello di uno sterile ripetersi del corso nel ricorso, ma l’altro, com’è chiaro, del continuo arricchirsi del corso nel ricorso e nei ricorsi dei ricorsi. L’ultimo termine, che ridiventa primo, non è il vecchio primo, ma si presenta con una molteplicità e determinatezza di concetti, con una esperienza di vita vissuta, e perfino di opere contemplate, che mancava al vecchio primo; e porge materia a un’arte più alta, più affinata, più complessa, più matura. Talché, invece di un girare sempre uguale, l’idea del circolo non è poi altro che la vera idea filosofica del progresso, dell’accrescimento perpetuo dello spirito e della realtà in sé medesima, dove niente si ripete salvo la forma dell’accrescimento; seppure non si vorrà, a un uomo che cammina, obiettare che il suo camminare è uno stare, perché egli muove le gambe sempre con lo stesso ritmo!
  </p>
  
  <p>
  Un’altra obiezione, o piuttosto un altro moto di ribellione, si avverte di frequente, sebbene non chiaramente consapevole, contro la medesima idea: l’irrequietezza, che è in taluni o in parecchi, il conato a rompere e superare la circolarità che è legge della vita, e a giungere a una regione dove sia dato riposare dal correre ricco d’affanni, e, fuori ormai del pelago, fermati sulla riva, si guati indietro all’onda travagliosa. Ma questo riposo ho già avuto occasione di dire che cosa sia: sotto specie di elevamento e sublimazione, effettiva negazione della realtà; e si raggiunge certamente, ma si chiama la morte: la morte dell’individuo, e non della realtà, che non muore, e del suo correre non si affanna, ma gode. E altri sognano una superiore forma spirituale in cui il circolo si risolva, una forma che dovrebb’essere Pensiero del Pensiero, unità del Teoretico e del Pratico, Amore, Dio, o come altro è stata chiamata; e non si accorgono che questo pensiero, questa unità, questo Amore, questo Dio esiste già nel circolo e pel circolo, e che essi duplicano inutilmente una ricerca già compiuta o ripetono metaforeggiando il già trovato, quasi nel mito di un altro mondo che ritragga il dramma stesso dell’unico mondo.
  </p>
  
  <p>
  Dramma, che io ho finora delineato, quale veramente è, ideale ed extratemporale, valendomi del prima e del poi per solo comodo verbale a segnare l’ordine logico: – ideale ed extratemporale, perché non c’è attimo e non c’è individuo nel quale esso non si celebri intero, come non v’ha particella dell’universo dove non soffi lo spirito di Dio. Ma i momenti ideali, indivisibili nel dramma ideale, si possono vedere come divisi nella realtà empirica, quasi simbolo corpulento dell’ideale distinzione. Non che siano realmente divisi (l’idealità è la vera realtà), ma empiricamente appaiono tali a chi osserva tipeggiando, e altro modo non ha di determinare nei tipi la individualità dei fatti a cui è rivolta la sua attenzione, se non di ingrossare ed esagerare le distinzioni ideali. Cosí sembra che vivano l’uno distinto dall’altro artista, il filosofo, lo storico, il naturalista, il matematico, l’uomo d’affari, l’uomo buono; e che una distinta dall’altra si costituiscano le sfere della cultura artistica, filosofica, storica, naturalistica, matematica e della vita economica ed etica, con le tante istituzioni che vi si connettono; e che perfino la vita dell’umanità nei secoli si divida in epoche, nelle quali una o altra o alcune sole delle forme ideali siano rappresentate: epoche fantastiche, religiose, speculative, naturalistiche, industriali, di passioni politiche, di entusiasmi morali, di culto del piacere, e via discorrendo; e queste epoche hanno i loro più o meno perfetti corsi e ricorsi. Ma, tra le uniformità degli individui, delle classi, delle epoche, chi ha occhio di storico scorge la perpetua differenza; e chi ha coscienza di filosofo l’unità nella differenza; e il filosofo-storico vede in quella differenza e unità il progresso ideale come insieme progresso storico.
  </p>
  
  <p>
  Ma parliamo ora anche noi, per un istante, da empirici (poiché l’empirismo, se c’è, giova a qualcosa); e domandiamoci in quale dei tipi rientri l’epoca nostra, o quella dalla quale usciamo; quale sia il suo carattere dominante. A questa domanda seguirà subito a una voce la risposta che essa è, o è stata, naturalistica nella cultura, industriale nella pratica; e anche concordemente le si negherà grandezza filosofica e grandezza artistica. Ma poiché (ed ecco già l’empirismo in pericolo) nessun’epoca può vivere senza filosofia e senza arte, anche l’epoca nostra ha avuto l’una e l’altra, nei modi in cui poteva averle. E la sua filosofia e la sua arte, questa immediatamente, quella mediatamente, si collocano innanzi al pensiero, come documenti di ciò che l’epoca nostra è veramente stata nella sua complessità e interezza, interpretando i quali potremo renderci chiaro il punto su cui deve sorgere il nostro dovere.
  </p>
  
  <p>
  L’arte contemporanea, sensuale, insaziabile nella brama dei godimenti, solcata da torbidi conati verso una malintesa aristocrazia che si svela ideale voluttuario o di prepotenza e crudeltà; sospirando talora verso un misticismo, che è altresì egoistico e voluttuario; senza fede in Dio e senza fede nel pensiero, incredula e pessimistica, – e spesso potentissima nel rendere tali stati d’animo, – quest’arte, che i moralisti vanamente condannano, quando sia poi intesa nei suoi profondi motivi e nella sua genesi, sollecita l’azione, la quale non volgerà certo a condannare, reprimere o raddrizzare l’arte, ma a indirizzare più energicamente la vita verso una più sana e profonda moralità, che sarà madre di un’arte più nobile di contenuto e, direi anche, di una più nobile filosofia. Più nobile di quella dell’età nostra, incapace di rendere conto non solo della religione, della scienza e di sé medesima, ma dell’arte stessa, la quale è ridiventata profondo mistero, o piuttosto tema di orrendi spropositi pei positivisti, neocritici, psicologi e prammatisti, che finora hanno rappresentato quasi soli la filosofia contemporanea, e che sono ridiscesi (per riacquistare, certo, nuove forze e maturare nuovi problemi!) alle forme più bambinesche e più rozze dei concetti sull’arte.
  </p>

</body>
</html>

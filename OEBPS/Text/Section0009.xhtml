<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>
 <p class="testo_centrato">	
  <h1>
  		IV <br/>La critica e la storia  dell'arte
  </h1>
  </p>
  
  <p>
  La critica letteraria e artistica è concepita sovente dagli artisti come un burbero e tirannico pedagogo, che dia ordini capricciosi e imponga proibizioni e conceda licenze, e giovi cosí o noccia alle opere loro col determinarne a suo libito le sorti. E perciò gli artisti o le si fanno intorno sottomessi, umili, lusinghevoli, adulatori, in cuor loro aborrendola; ovvero, quando non ottengono il loro intento o l’animo fiero vieta di discendere a quelle arti da cortigiano, le si rivoltano contro negandole utilità, imprecando, beffeggiando e paragonando (il ricordo è personale) il critico a un asino, che entra nella bottega del vasaio e frantuma col <quote><spam lang="la"><i>quadrupedante ungulae sonitu</i></spam></quote> i delicati prodotti dell’arte, che stavano ad asciugarsi al sole. La colpa è questa volta, a dir vero, degli artisti, che non sanno che cosa sia la critica, e ne aspettano favori che essa non è in grado di concedere, e ne temono danni che non è in grado d’infliggere: essendo chiaro che, come nessun critico può rendere artista chi artista non è, cosí nessun critico può mai, per metafisica impossibilità, disfare, abbattere e nemmeno intaccare lievemente un artista, che sia artista: queste cose non sono mai accadute nel corso della storia, non accadono ai nostri tempi, e c’è da stare tranquilli che non accadranno mai nell’avvenire. Ma, tal’altra volta, sono i critici stessi, o i sedicenti critici, che si atteggiano effettivamente a pedagoghi, ad oracoli, a guide dell’arte, a legislatori, a veggenti, a profeti; e comandano agli artisti di far questo e non quello, e assegnano loro i temi, e dichiarano poetiche certe materie e certe altre no, e sono scontenti dell’arte che si produce nel presente, e ne vorrebbero una simile a quella che si faceva in questa o quella età passata, o un’altra che essi dicono d’intravvedere nel prossimo o lontano avvenire; e rimproverano Tasso perché non è Ariosto, Leopardi perché non è Metastasio, Manzoni perché non è Alfieri, D’Annunzio perché non è Berchet o fra Jacopone; e disegnano lo schema del grande artista futuro, fornendolo di etica, di filosofia, di storia, di lingua, di metrica, di procedimenti coloristici e architettonici, e di tutto quanto, a parer loro, gli bisogna. E quest’altra volta è chiaro che la colpa è del critico; e gli artisti hanno ragione, innanzi a cosí fiero animale, di condursi come si usa con gli animali, che si procura di ammansire, d’illudere e deludere, per farsene servire, o si cacciano via e si mandano all’ammazzatoio, quando a nessun servigio si dimostrano buoni. Ad onore della critica è necessario, per altro, soggiungere, che quei critici capricciosi non sono tanto critici, quanto, piuttosto, artisti: artisti mancati, che tendono bramosi a una certa forma d’arte, da essi non potuta raggiungere sia perché la tendenza era contradittoria e vacua, sia perché fallivano loro le forze; e che, serbando per tal modo nell’animo l’amarezza dell’ideale inattuato, non sanno parlare d’altro che di quello, e ne lamentano dappertutto l’assenza e ne invocano dappertutto la presenza. Talvolta, sono anche artisti tutt’altro che mancati, artisti anzi felici, ma dalla stesa energia della loro personalità resi incapaci a uscire da sé per intendere forme d’arte diverse dalle proprie, e disposti perciò a respingerle con violenza; aiutando in siffatta negazione l’<spam lang="la"><i>odium figulinum</i></spam>, la gelosia dell’artista verso l’artista, l’invidia, che è difetto senza dubbio, ma difetto del quale assai valenti artisti sono apparsi macchiati, da non doverglisi rifiutare quell’indulgenza che si usa verso i difetti delle donne, cosí difficilmente separabili, com’è noto, dalla loro amabilità. Gli altri artisti dovrebbero, a questi artisticritici, rispondere pacatamente: – Proseguite a fare con l’arte vostra ciò che fate cosí bene, e lasciate fare a noi quel che possiamo fare noi; – e agli artisti mancati e critici improvvisati: – Non pretendete che facciamo noi ciò che non avete saputo fare voi, o che dovrà essere opera dell’avvenire, del quale né voi né noi sappiamo nulla.  – Nel fatto, di solito, non si risponde cosí, perché v’entra di mezzo la passione; ma quella è pur la risposta logica, e con quella risposta la questione è logicamente terminata, sebbene si debba prevedere che la baruffa non terminerà, anzi durerà fin a quando vi saranno artisti, e artisti intolleranti e artisti mancati: vale a dire, in perpetuo.
  </p>
  
  <p>
  E c’è un’altra concezione della critica, che si esprime, come la precedente nel pedagogo e nel tiranno, essa nel magistrato e nel giudice; e attribuisce alla critica l’ufficio, non già di promuovere e guidare la vita dell’arte – che è promossa e guidata, se pur cosí piace dire, solo dalla storia, cioè dal moto complessivo dello spirito nel suo corso storico, – sí bene, semplicemente, di discernere, nell’arte e che è stata già prodotta, il bello dal brutto, e consacrare il bello e riprovare il brutto con la solennità delle proprie austere e coscienziose sentenze. Ma io temo che neppure con questa altra definizione venga tolta alla critica la taccia d’inutilità, quantunque forse la medesima taccia cangi alquanto di motivazione. C’è bisogno davvero della critica per discernere il bello dal brutto? La produzione stessa dell’arte non è mai altro se non codesto discernimento, perché l’artista giunge alla purezza dell’espressione per l’appunto con l’eliminare il brutto, che minaccia d’invaderla; e quel brutto sono le sue passioni di uomo che tumultuano contro la pura passione dell’arte, sono le sue debolezze, i suoi pregiudizî, i suoi comodi, il lasciar correre, il far presto, l’avere un occhio all’arte e un occhio allo spettatore, all’editore, all’impresario: tutte cose che impediscono all’artista la gestazione fisiologica e il parto normale della sua immagine-espressione, al poeta il verso che suona e crea, al pittore il disegno sicuro e il colore armonico, al compositore la melodia, e che, se non si bada a difendersene, introducono versi sonori e vuoti, scorrezioni, stonature, discordanze nelle opere loro. E, come l’artista è nell’atto del produrre giudice, e giudice severissimo, di sé stesso, a cui nulla sfugge – neppure ciò che sfugge agli altri, – gli altri discernono anch’essi, nella spontaneità del contemplare, immediatamente e benissimo, dove l’artista è stato artista e dove è stato uomo, un povero uomo; in quali opere o in quali parti di opere regnino sovrani l’entusiasmo lirico e la fantasia creatrice, e in quali si siano raffreddati, e abbiano ceduto il posto ad altre cose, che s’infingono di essere arte, e perciò (considerate sotto l’aspetto di questo infingimento) si chiamano «brutte». A che serve la sentenza della critica, quando la sentenza è stata già data dal genio e dal gusto? e genio e gusto sono legione, sono popolo, sono consenso generale e secolare. Tanto ciò è vero, che le sentenze della critica giungono sempre troppo tardi: a consacrare forme già solennemente consacrate dal plauso universale (non si confonda, del resto, il plauso schietto col battimano e col rumore mondano, la costanza della gloria con la labilità della fortuna); e a condannare bruttezze già condannate e fastidite e dimenticate, o lodate ancora bensí a parole, ma con cattiva coscienza, per partito preso e per ostinatezza d’orgoglio. La critica, concepita come magistrato, uccide il morto o soffia in volto al vivo che è ben vivo, immaginando che quel suo soffiare sia il soffio del dio avvivatore; cioè, fa cosa inutile, inutile perché già bella e fatta prima di lei. Vorrei domandare se siano stati i critici a stabilire la grandezza di Dante o di Shakespeare o di Michelangelo, o non piuttosto le legioni dei lettori e contemplatori. Che se a tali legioni, che hanno acclamato e acclamano questi grandi, si uniscono, com’è ben naturale, anche letterati e critici di mestiere, la loro acclamazione non differisce per tale riguardo da quella degli altri tutti, e fin dei fanciulli e del popolo, tutti egualmente pronti ad aprire il cuore al bello, che parla a tutti, salvoché qualche volta non taccia per dispetto, – scorgendo la faccia arcigna di un critico-giudice.
  </p>
  
  <p>
  Sorge perciò una terza concezione della critica: la critica interpretazione o comento, che deve farsi piccina innanzi alle opere d’arte e restringersi all’ufficio di chi spolvera, colloca in buona luce, fornisce ragguagli sul tempo in cui fu dipinto e sulle cose che rappresenta un quadro, e spiega le forme linguistiche, le allusioni storiche, i presupposti di fatto e d’idee di un poema; e nell’un caso e nell’altro, adempiuto l’ufficio suo, lascia che l’arte operi spontaneamente nell’animo del riguardante e del lettore, che giudicherà poi secondo che l’intimo gusto gli dirà di giudicare. Il critico, in questo caso, viene rappresentato come un colto cicerone o un paziente e discreto maestro di scuola: «la critica è l’arte di insegnare a leggere», ha definito per l’appunto un critico famoso; e la definizione non è rimasta senza eco. Ora nessuno contesta l’utilità delle guide di musei e di esposizioni o dei maestri eruditi, che conoscono tante cose, recondite ai più, e possono somministrare tanti lumi. Non solamente l’arte più da noi remota ha uopo di codesti aiuti, ma altresì l’arte del passato prossimo, che si dice contemporanea, e che, quantunque tratti materie o offra forme che sembrano ovvie, non è sempre ovvia abbastanza; e talvolta è necessario uno sforzo non piccolo per preparare la gente a sentire la bellezza di una poesiola o di una qualsiasi opera d’arte, nata pur ieri. Pregiudizî, e abitudini ed oblii, formano siepe all’adito di quell’opera; e ci vuole la mano esperta dell’interprete e del commentatore, per isgombrarli o rettificarli. La critica, in questo significato, è certamente utilissima; ma non si sa poi perché si debba chiamarla critica, quando già quella sorta di lavoro ha il suo proprio nome d’interpretazione, di comento, di esegesi. Per lo meno, sarebbe opportuno non chiamarla cosí, per non ingenerare un fastidioso equivoco.
  </p>
  
  <p>
  Equivoco, perché la critica chiede di essere, e vuol essere ed è, qualche altra cosa: non invadere l’arte, non riscoprire la bellezza del bello e la bruttezza del brutto, non farsi piccina innanzi all’arte, ma anzi farsi grande di fronte a lei grande, e, in un certo senso, sopra lei<sup><a href="Section0015.xhtml#nota_1" id="nota_1_ritorno">nota 1</a></sup>. Che cosa è, dunque, la critica legittima e vera?
  </p>

  <p>
  Anzitutto, essa è tutte tre insieme le cose che io ho finora chiarite; vale a dire, tutte e tre quelle cose sono le sue necessarie condizioni, senza cui essa non sorgerebbe. Senza il momento dell’arte (e arte contro arte, è in certo senso, come si è visto, quella critica che si afferma produttiva o aiutatrice di produzione o reprimente talune forme di produzione a vantaggio di talune altre), mancherebbe al critico la materia sopra cui esercitarsi. Senza gusto (critica giudicatrice), mancherebbe al critico l’esperienza dell’arte, l’arte fattasi interna al suo spirito, sceverata dalla non-arte e goduta contro quella. E mancherebbe, in fine, codesta esperienza senza l’esegesi, ossia senza che si tolgano gli ostacoli alla fantasia riproduttrice, fornendo allo spirito quei presupposti di conoscenze storiche, di cui ha bisogno, e che sono le legna che bruceranno nel fuoco della fantasia.
  </p>
  
  <p>
  Ma qui, prima di andare oltre, sarà bene risolvere un grave dubbio, che è stato mosso, e suole di frequente rinnovarsi cosí nella cerchia della letteratura filosofica come nel pensiero comune, e che certamente, ove risultasse giustificato, non solamente comprometterebbe la possibilità della critica, di cui veniamo discorrendo, si anche della stessa fantasia riproduttrice o del gusto. Raccogliere, come fa l’esegesi, i materiali occorrenti a riprodurre l’opera d’arte altrui (o la nostra opera stessa passata, quando premiamo sulla nostra memoria e consultiamo le nostre carte per ricordarci di quel che eravamo quando la producemmo); e riprodurre nella fantasia quell’opera d’arte nelle sue fattezze genuine; è poi davvero possibile? La raccolta del materiale occorrente può essere mai completa? e, completa che sia, la fantasia si lascerà mai vincolare da esso nel suo lavoro di riproduzione? O non opererà come fantasia nuova, introducendo nuovo materiale? o non sarà costretta a far cosí per l’impotenza a riprodurre davvero l’altrui e il passato? È concepibile la riproduzione dell’individuale, dell’<spam lang="la"><i>individuum ineffabile</i></spam>, quando ogni sana filosofia insegna che riproducibile in eterno è solo l’universale? Di conseguenza, la riproduzione delle opere d’arte altrui o passate non sarà forse una mera impossibilità; e quella che si suol dare come un fatto pacifico nella comune conversazione, e che è il presupposto espresso o tacito di ogni disputa sull’arte, non sarà per avventura (come fu detto della storia in genere) una <spam lang="fr"><i>fable convenue</i></spam>?
  </p>
  
  <p>
  Veramente, a congetturare intorno al problema un po’ dall’estrinseco, sembra fortemente inverisimile che la ferma fede, che è in tutti, della comprensione e intelligenza dell’arte, manchi di fondamento; tanto più se si osservi che quei medesimi i quali, astrattamente teorizzando, negano la possibilità della riproduzione, o, com’essi dicono, l’assolutezza del gusto, sono poi tenacissimi nel sostenere i propri giudizî di gusto, e sentono assai bene la differenza che c’è tra l’affermare che il vino a me piace o dispiace perché si confà o no al mio organismo fisiologico, e l’affermare che un poema è bello, e un altro una bruttura: il secondo ordine di giudizî (come il Kant mostrò in un’analisi classica) porta seco l’incoercibile pretesa alla validità universale, e gli animi vi si appassionano, e in tempi cavallereschi c’era perfino di coloro che difendevano con la spada in pugno la bellezza della <i>Gerusalemme</i>, laddove nessuno, che si sappia, si è mai fatto ammazzare per asserire la piacevolezza o la spiacevolezza del vino. Né vale obiettare che le opere più artisticamente turpi sono pur piaciute a moltissimi o a qualcuno, e, se non ad altri, al loro autore; perché si revoca in dubbio non già che siano piaciute (non potendo nessuna cosa nascere nell’animo senza un consenso dell’animo, e quindi un correlativo piacere), ma che quel piacere sia stato piacere estetico, ed abbia avuto a fondamento un giudizio di gusto e di bellezza. E, dalla scepsi estrinseca passando alla considerazione intrinseca, convien dire che l’obiezione contro la concepibilità della riproduzione estetica è fondata sopra una realtà concepita a sua volta come accozzo di atomi o come astrattamente monadistica, composta di monadi prive di comunicazione tra loro e armonizzate solo dal di fuori. Ma la realtà non è ciò: la realtà è unità spirituale, e nell’unità spirituale nulla si perde, tutto è eterno possesso. Non solo la riproduzione dell’arte, ma in genere il ricordo di qualsiasi fatto (che è poi sempre riproduzione d’intuizioni) sarebbe inconcepibile senza l’unità del reale; e, se Cesare e Pompeo non fossimo noi stessi, cioè quell’universo che si determinò un tempo come Cesare e Pompeo e si determina ora come noi vivendo quelli in noi, di Cesare e di Pompeo non potremmo farci alcun’idea. E che poi l’individualità sia irriproducibile, e riproducibile solo l’universale, sarà certamente una dottrina della «sana» filosofia, ma della sana filosofia scolastica, che distaccava universale e individuale, faceva di questo l’accidente di quello (la polvere, che il tempo rapisce), e ignorava che il vero universale è l’universale individuato, e che il solo vero <i>effabile</i> è il cosiddetto <i>ineffabile</i>, il concreto e individuale. E, infine, che cosa importa che non si abbia sempre in pronto il materiale per riprodurre con piena esattezza tutte le opere d’arte o una singola opera d’arte del passato? La riproduzione piena del passato è, come ogni lavoro umano, un ideale che si attua all’infinito, e, per ciò stesso, si attua sempre, nel modo che è consentito dalla conformazione della realtà in ciascun istante del tempo. C’è, in una poesia, una sfumatura di cui ci sfugge il pieno significato? Nessuno vorrà affermare che quella sfumatura, di cui ora abbiamo una crepuscolare visione che non ci soddisfa, non riescirà a rideterminarsi meglio in avvenire, a forza d’indagine e di meditazione e pel formarsi di condizioni favorevoli e di correnti simpatetiche.
  </p>
  
  <p>
  Perciò, quando il gusto è sicuro della legittimità del suo disputare, altrettanto la ricerca e interpretazione storica è infaticabile nel restaurare e serbare e allargare la conoscenza del passato; lasciando che i relativisti e gli scettici del gusto e della storia di tempo in tempo diano pur fuori i loro gridi disperati, che non inducono nessuno, e neppure, come si è visto, essi stessi, all’effettiva disperazione del non giudicare.
  </p>
  
  <p>
  Senonché, chiusa la lunga ma indispensabile parentesi e ripigliando il filo del discorso, arte, esegesi storica e gusto, se sono antecedenti della critica, non sono ancora la critica. Infatti, con quel triplice presupposto, non si ottiene altro che la riproduzione e il godimento dell’immagine-espressione; cioè si torna e ci si rimette né più né meno che nella condizione dell’artista produttore, nell’atto che produceva la sua immagine. Né da quella condizione si esce col proporsi, come alcuni vantano, di riprodurre in nuova forma l’opera del poeta e dell’artista, dandone un equivalente; onde definiscono il critico: <spam lang="la"><i>artifex additus artifici</i></spam>. Perché quella riproduzione in nuova veste sarebbe una traduzione, ossia una variazione, un’altra opera d’arte, ispirata in qualche modo dalla prima; e, se fosse la medesima, sarebbe una riproduzione pura e semplice, una riproduzione materiale, con le stesse parole, con gli stessi colori, gli stessi toni: ossia inutile. Il critico non è <spam lang="la"><i>artifex additus artifici</i></spam>, ma <spam lang="la"><i>philosophus additus artifici</i></spam>: la sua opera non si attua se non quando l’immagine ricevuta si serbi e si oltrepassi insieme; essa appartiene al pensiero, che abbiamo visto superare e rischiarare di nuova luce la fantasia, e rendere percezione l’intuizione, e qualificare la realtà, e perciò distinguere la realtà dall’irrealtà. In questa percezione, in questa distinzione, che è sempre e tutto critica ossia giudizio, la critica d’arte, di cui ora particolarmente trattiamo, nasce con la domanda: se e in quale misura il fatto, che si ha innanzi come problema, sia intuizione, cioè sia reale come tale, e se e in quale misura non sia tale, cioè sia irreale: realtà e irrealtà, che in arte si chiamano bellezza e bruttezza, come in logica verità ed errore, in economia utile e danno, in etica bene e male. Sicché tutta la critica d’arte può contrarsi in questa brevissima proposizione, la quale per altro basta a differenziare l’opera sua da quella dell’arte e del gusto (che, per sé considerati, sono logicamente muti), e dell’erudizione esegetica (che manca di sintesi logica, e perciò è, anch’essa, logicamente muta): – «C’è un’opera d’arte a», – con la corrispondente negativa: «Non c’è un’opera d’arte a».
  </p>
  
  <p>
  Sembra un’inezia, ma né più né meno di come una inezia sembrava la definizione dell’arte come intuizione, e invece si è poi visto quante cose inchiudeva in sé, quante affermazioni e quante negazioni: tante e poi tante, che io, quantunque sia proceduto e proceda in modo analitico, non ho potuto e non potrò darne se non alcuni cenni. E quella proposizione o giudizio della critica d’arte, quel: «C’è l’opera d’arte a», importa anzitutto, come ogni giudizio, un soggetto (l’intuizione dell’opera d’arte a), a ottenere il quale occorre il lavorío dell’esegesi e della riproduzione fantastica col congiunto discernimento del gusto: cosa che abbiamo visto quanto sia spesso ardua e complicata, e in cui molti si smarriscono per manco di fantasia o per iscarsezza e superficialità di cultura. E importa, inoltre, come ogni giudizio, un predicato, una categoria, e in questo caso la categoria dell’arte, che deve essere nel giudizio concepita, e che diventa perciò il concetto dell’arte. E anche pel concetto dell’arte abbiamo visto a quante difficoltà e complicazioni dia luogo, e come esso sia un possesso sempre instabile, continuamente aggredito e insidiato e continuamente da difendere contro gli assalti e le insidie. La critica d’arte perciò si svolge e cresce, decade e risorge, con lo svolgersi e decadere e risorgere della filosofia dell’arte; e a ciascuno è dato paragonare quello che essa fu nel medioevo (dove si può quasi dire che non fu), e quel che divenne nella prima metà del secolo decimonono con Herder e Hegel e i romantici, e in Italia col De Sanctis; e, in un campo più ristretto, quel che essa fu col De Sanctis, e ciò che divenne nel successivo periodo naturalistico, in cui il concetto dell’arte si ottenebrò, confuso perfino con la fisica e con la fisiologia, anzi con la patologia. E, se per una metà o per meno della metà le discordie sui giudizî dipendono dalla poca chiarezza circa quello che l’artista ha fatto, dalla mancanza di simpatia e di gusto, per un’altra metà, o per più della metà, esse derivano dalla poca distinzione delle idee sull’arte; onde spesso accade che due individui siano sostanzialmente consenzienti circa il valore di un’opera d’arte, salvoché l’uno approva nelle sue parole ciò che l’altro biasima, perché l’uno e l’altro si riferiscono a una diversa definizione dell’arte.
  </p>
  
  <p>
  Per questa dipendenza della critica dal concetto dell’arte, tante forme sono da distinguere di falsa critica quante di falsa filosofia dell’arte; e, per tenerci alle forme capitali di cui già si è discorso, c’è una critica che invece di riprodurre e caratterizzare l’arte, la frantuma e classifica; e ce n’è un’altra, moralistica, che tratta le opere d’arte come azioni rispetto a fini che l’artista si propose o si sarebbe dovuto proporre; e c’è quella edonistica, che presenta l’arte come tale che ha raggiunto o no la voluttà e il divertimento; e c’è quella intellettualistica, che ne misura i progressi alla stregua dei progressi della filosofia, e di Dante conosce la filosofia e non la passione, e Ariosto giudica debole perché trova in lui una debole filosofia, e Tasso più serio perché ne ha una più seria, e Leopardi contraddittorio nel suo pessimismo; e c’è quella che stacca il contenuto dalla forma, e che si suol chiamare psicologica e, invece di guardare alle opere d’arte, guarda alla psicologia degli artisti in quanto uomini; e c’è l’altra che stacca le forme dal contenuto e si compiace delle forme astratte, perché, secondo i casi e le simpatie individuali, le ricordano l’antichità o il medioevo; e c’è un’altra ancora, che trova bellezza dove trova ornati retorici; e c’è infine quella che, fissate le leggi dei generi e delle arti, accoglie o respinge le opere d’arte secondo che si accostino o discostino dai foggiati modelli. Né le ho enumerate tutte, né avevo in animo di far ciò, e neppure vorrò esporre la critica della critica, che non potrebbe essere altro che una ripetizione della di sopra tracciata critica e dialettica dell’Estetica; e già nei pochi accenni dati, si sarà avvertito l’iniziarsi della inevitabile ripetizione. Più proficuo sarebbe compendiare (se anche un rapido compendio non richiedesse troppo spazio) la storia della critica, e mettere i nomi storici alle posizioni ideali che ho additate; e mostrare come la critica dei modelli infierisse soprattutto nel classicismo italiano e francese, e quella concettualistica nella filosofia tedesca del secolo decimonono, e quella moralistica nel periodo della riforma religiosa o del risorgimento nazionale italiano, e la psicologica in Francia col Saint-Beuve e con tanti altri, e l’edonistica si effonda specialmente nei giudizî della gente di mondo, dei critici da salotto e da giornale; e quella delle classificazioni, nelle scuole, dove sembra che l’ufficio della critica sia coscienziosamente adempiuto, quando si è investigata la cosiddetta origine dei metri e della «tecnica» e dei «soggetti» e dei «generi» letterarî e artistici, ed enumerati i rappresentanti che i varî generi ebbero.
  </p>
  
  <p>
  Per altro, le forme che ho sommariamente descritte sono forme di critica, tuttoché errata; la qual cosa non si può dire, in verità, di altre forme che innalzano le loro bandiere e si combattono tra loro, prendendo i nomi l’una di «critica estetica» e l’altra di «critica storica», e che io chiedo il permesso di battezzare invece, come meritano, critica pseudoestetica (o estetistica), e critica pseudostorica (o storicistica). Queste due forme, pur nel contrasto fierissimo tra loro, hanno in comune l’aborrimento contro la filosofia in genere e contro il concetto dell’arte in ispecie: contro ogni intervento di pensiero nella critica d’arte, che, secondo gli uni, è competenza delle anime artistiche, e, secondo gli altri, degli eruditi. In altri termini, gli uni e gli altri riabbassano la critica sotto la critica, gli uni riportandola al puro gusto e godimento dell’arte, gli altri alla pura ricerca esegetica o preparazione dei materiali per la riproduzione fantastica. Che cosa abbia da fare l’«Estetica», la quale importa pensiero e concetto dell’arte, col puro gusto, privo di concetto, è difficile dire; e che cosa abbia da fare la «storia» con la slegata erudizione intorno all’arte, non organabile a storia perché priva di concetto dell’arte e ignara di ciò che l’arte sia (laddove la storia richiede, sempre, che si conosca ciò di cui si narra la storia), è anche più arduo stabilire; e tutt’al più si potrebbero venire notando le cagioni della strana «fortuna», a cui sono andate soggette quelle due parole. Del resto, non ci sarebbe alcun male né in quei nomi né nel rifiuto a esercitare la critica, posto che i fautori dell’uno e dell’altro indirizzo si tenessero veramente nei confini da loro medesimi segnati, e gli uni godessero le opere d’arte, e gli altri radunassero materiali per l’esegesi; e lasciassero far la critica a chi vuol farla, o si appagassero di dir male della critica senza toccar problemi, che le appartengono. Per questo atteggiamento di astensione occorrerebbe, né più né meno, che gli estetizzanti non aprissero bocca, estasiandosi nell’arte e rimasticandone silenziosi le gioie; e che, tutt’al più, scontrandosi coi loro simili, se l’intendessero tra loro, come si dice che facciano gli animali (chi sa poi se sarà vero!), senza parlare: il volto inconsapevolmente atteggiato a rapimento, le braccia allargate nel gesto di maraviglia o le mani congiunte nella prece di ringraziamento pel gaudio provato, dovrebbero dir tutto. E gli storicisti, da lor parte, potrebbero, sì, parlare; parlare di codici, di correzioni, di date croniche e topiche, di avvenimenti politici, d’incidenti biografici, di fonti dell’opera, di lingua, di sintassi, di metri, ma non mai di arte; alla quale servono, ma al cui viso non possono, in quanto semplici eruditi, levare gli occhi, come il servo non li leva a fissare in viso la padrona, alla quale pure spazzola le vesti o prepara le vivande: <spam lang="la"><i>sic vos, non vobis</i></spam>. Ma sì, andate a chiedere a uomini, per quanto stravaganti siano nelle loro idee e fanatici nelle loro stravaganze, di codeste astensioni e sacrifici ed eroismi! Andate, in particolare, a chiedere a chi, per una o per altra ragione, tutta la vita bazzica con l’arte, di non parlare e non giudicare d’arte! E i muti estetizzanti parlano e giudicano e ragionano d’arte, e altrettanto fanno gl’inconcludenti storicisti; e poiché in quel parlare non hanno la guida, da essi spregiata e aborrita, della filosofia e del concetto dell’arte, – e di un concetto hanno pur bisogno, – quando il buon senso per ventura non suggerisca loro, senza che se ne avvedano, quello giusto, essi errano tra tutti gli svariati preconcetti, moralistici ed edonistici, intellettualistici e contenutistici, formalistici e retorici, fisiologici e accademici, che ho ricordati, ora appigliandosi all’uno ora all’altro, ora conturbandoli tutti insieme e contaminandoli. E lo spettacolo più curioso (sebbene prevedibile dal filosofo) è che, nel loro spropositare sull’arte, gli estetisti e gli storicisti, gli avversarî inconciliabili, moventi da punti opposti, si conciliano tanto bene che finiscono col dire gli stessi spropositi; e niente è più divertente del venire ravvisando le più viete idee intellettualistiche e moralistiche nelle pagine dei commossi amanti dell’arte, commossi a segno da odiare il pensiero: e dei positivissimi storici, tanto positivi da temere di compromettere la positività col procurar d’intendere l’oggetto delle loro ricerche che, per caso, questa volta si chiama l’arte!
  </p>
  
  <p>
  La vera critica d’arte è certamente critica estetica, ma non perché disdegni la filosofia come quella pseudoestetica, anzi perché opera come filosofia e concezione dell’arte; ed è critica storica, ma non perché si attenga all’estrinseco dell’arte, come quella pseudostorica, ma anzi perché, dopo essersi valsa dei dati storici per la riproduzione fantastica (e fin qui non è ancora storia), ottenuta che si sia la riproduzione fantastica, si fa storia, determinando che cosa è quel fatto che ha riprodotto nella sua fantasia, e cioè caratterizzando il fatto mercé il concetto, e stabilendo quale è propriamente il fatto che è accaduto. Cosicché le due tendenze, che sono in contrasto negli indirizzi inferiori alla critica, nella critica coincidono; e «critica storica dell’arte» e «critica estetica» sono il medesimo: adoperare l’una o l’altra parola è indifferente, e l’una e l’altra può avere il suo uso particolare solo per ragioni di opportunità, come quando si voglia, per esempio, con la prima richiamare più specialmente alla necessità dell’intelligenza dell’arte, e con la seconda, all’oggettività storica della considerazione. Viene cosí parimenti risoluto il problema, posto da taluni metodologisti, se la storia entri nella critica d’arte come mezzo o come fine: essendo ormai chiaro che quella storia che si adopera come mezzo, appunto perché mezzo, non è storia, ma materiale esegetico; e quella che ha valore di fine, è certamente storia, ma non entra nella critica come un elemento particolare sì bene come il costituente e il tutto; il che per l’appunto esprime la parola «fine».
  </p>
  
  <p>
  Ma, se la critica d’arte è critica storica, ne consegue che l’ufficio di discernere il bello e il  brutto non potrà in essa restringersi al semplice approvare e rifiutare, come nella coscienza immediata dell’artista in quanto produce o dell’uomo di gusto in quanto contempla; e dovrà ampliarsi ed innalzarsi a quella che si chiama spiegazione. E poiché nel mondo della storia (che è poi il mondo senz’altro) non esistono fatti negativi o privativi, ciò che al gusto appare repugnante e brutto perché non artistico, non sarà, nella considerazione storica, né repugnante né brutto, perché essa sa che ciò che non è artistico è pur qualche altra cosa, e ha un suo proprio diritto all’esistenza, tanto è vero che è esistito. Non è artistica la virtuosa e cattolica allegoria che Torquato Tasso compose per la <i>Gerusalemme</i>, o le declamazioni patriottiche del Niccolini e del Guerrazzi, o le sottigliezze e le concettosità che il Petrarca introdusse nelle sue nobili, leggiadre e malinconiche rime; ma l’allegoria tassesca è una delle manifestazioni dell’opera della Controriforma cattolica nei paesi latini; e le declamazioni niccoliane e guerrazziane, tentativi violenti di concitare gli animi degli italiani contro lo straniero e il prete, o adesioni alla moda di quel concitare; le sottigliezze e le concettosità del Petrarca, culto di eleganza tradizionale trovadorica, ravvivato e arricchito nella nuova civiltà italiana; cioè, sono tutti fatti pratici, degni di rispetto e storicamente assai significanti. Si potrà bene, per vivezza di linguaggio e per acconciarsi al parlare corrente, seguitare a parlare, nel campo della critica storica, di bello e di brutto; purché si mostri in pari tempo, o si accenni e si lasci intendere, o per lo meno non si escluda, il contenuto positivo non solo di quel bello ma anche di quel brutto, che poi non potrà mai venire cosí radicalmente condannato nella sua bruttezza come quando verrà giustificato e inteso a pieno, perché, in questo caso, vien tolto via nel modo più radicale dalla sfera che è dell’arte.
  </p>
  
  <p>
  Per questa ragione, la critica d’arte, quando è veramente estetica, ossia storica, si amplia nell’atto stesso a critica della vita, non potendo giudicare, cioè assegnare il loro carattere alle opere dell’arte, senza insieme giudicare le opere della vita tutta, assegnando a ciascuna il proprio carattere: come si osserva nei critici veramente grandi, e sopra tutti nel De Sanctis, che è cosí profondo critico d’arte come di filosofia, di morale e di politica nella sua <i>Storia della letteratura italiana</i> e nei <i>Saggi critici</i>, e cosí profondo nell’una perché profondo nelle altre, e all’inverso: la forza della sua pura considerazione estetica dell’arte è la forza della sua pura considerazione morale della morale, della sua pura considerazione logica del filosofare e via dicendo. Perché le forme dello spirito, delle quali la critica si vale come di categorie di giudizio, sono bensì idealmente distinguibili nell’unità, ma non materialmente separabili tra loro e dall’unità, se non si voglia vederle presto inaridire e morire. La distinzione usuale della critica d’arte dalle altre critiche serve dunque semplicemente a indicare, che l’attenzione del parlante o dello scrittore è rivolta a uno piuttosto che a un altro aspetto dello stesso unico e indivisibile contenuto. Ed empirica è altresì la distinzione, che finora per procedere con didascalica chiarezza ho serbata nelle mie parole, tra critica e storia dell’arte: la quale è  mossa segnatamente da ciò che, nell’esame della letteratura e dell’arte contemporanee, prevale l’intonazione giudicante o polemica, a cui meglio sembra convenire il vocabolo «critica», e in quello della letteratura e dell’arte più remota prevale l’intonazione narrativa, epperò si chiama più volentieri «storia». In effetto, la vera e compiuta critica è la serena narrazione storica di ciò che è accaduto; e la storia è la sola e vera critica che si possa esercitare sui fatti dell’umanità, i quali non possono essere non-fatti, dacché sono accaduti, e non sono dominabili dallo spirito in altro modo che con l’intenderli. E come la critica d’arte ci si è mostrata inscindibile dalle altre critiche, cosí anche la storia dell’arte solamente per ragioni di letterario risalto si potrà scindere dalla storia complessiva della civiltà umana, entro la quale essa certamente segue la sua legge propria che è l’arte, ma dalla quale riceve il movimento storico, che è dello spirito tutto e non mai di una forma dello spirito, avulsa dalle altre.
  </p>
  
  <p class="fine_paragrafo">
	<date>1912</date>.
  </p>
  
</body>
</html>

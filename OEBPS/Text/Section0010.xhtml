<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Breviario di estetica, di Benedetto Croce</title>
  <link href="../Styles/Style0001.css" rel="stylesheet" type="text/css"/>
</head>

<body>

  <p class="testo_centrato">	
  <h1>
  		Inizio, periodi e carattere della storia dell'Estetica
  </h1>
  </p>


  <p class="testo_centrato">	
  <h2 id="S_1">
  		I
  </h2>
  </p>
  
  <p>
  Altra volta, scrivendo alcuni cenni di storia dell’Estetica, accolsi la comune sentenza che l’Estetica sia scienza affatto moderna, sorta tra il sei e il settecento e cresciuta rigogliosa negli ultimi due secoli. E sebbene io sia tornato a più riprese su quella sentenza, armato di dubbî, e l’abbia rimessa tra me e me in questione, mi è accaduto sempre di doverla alla fine confermare. Riconfermandola anche ora, stimo opportuno aggiungere alcune considerazioni, che varranno ad approfondirla e determinarla, e insieme a renderla più persuasiva.
  </p>
  
  <p>
  Anzitutto, che nel lungo periodo dalla civiltà ellenica sino alla fine del Rinascimento italiano mancasse la scienza estetica, non vuol già dire (come alcuni hanno creduto) che agli uomini, allora vissuti, mancasse il concetto della poesia o dell’arte in genere. Questa seconda cosa ha dell’assurdo nella stessa sua formola teorica, perché assurdo è che lo spirito, in qualsiasi momento della sua storia, sia inconsapevole di sé medesimo e difettivo dei suoi concetti essenziali; e contrasta apertamente col fatto, perché non è lecito negare il concetto, anzi l’altissimo concetto della poesia e dell’arte, che reggeva i giudizî dei greci e dei romani, né solo dei loro artisti, letterati e critici, ma dei loro circoli sociali, e talvolta (come in Atene ai suoi tempi felici) del popolo intero. Se un siffatto concetto non fosse stato e non avesse operato, in qual modo si sarebbero mai potute formare nell’antichità quelle distinzioni di bello e di brutto, quelle graduatorie o canoni di poeti, che hanno resistito, intatte o quasi, alla prova dei secoli? in qual modo sarebbe stato possibile quel ragionare da fini intenditori che ancora si ammira in tante opere e parti di opere del pensiero greco-romano, nella commedia di Aristofane e nei dialoghi platonici, nei trattati poetici e rettorici di Aristotele, di Cicerone e di Quintiliano, nell’autore del <spam lang="la"><i>De oratoribus</i></spam> e nell’altro che investigò lo <i>Stile sublime</i>? Per le medesime evidenti osservazioni di fatto, il concetto dell’arte non si può ricusare all’età del Rinascimento, nella quale (oltre che i poeti stessi e i pittori e gli scultori discorsero sottilmente delle cose dell’arte) si ebbero a schiere critici di professione, i quali seppero discernere l’oro e l’argento nella letteratura antica e nella moderna, e, per dirne una, avvertirono e affermarono la bella sanità della forma ariostesca e la novità e l’incipiente morbosità di quella tassesca, come in altro verso Aristofane aveva fatto per la tragedia di Euripide a paragone della tragedia eschilea. E, per meno evidenti ma non meno certi argomenti, si deve riconoscere quel concetto ai secoli che si dissero del medioevo, i quali se produssero (come senza dubbio produssero) poesia ed arte, non poterono produrla senza che accanto a lei sorgesse, come naturale riflesso, un giudizio della poesia e dell’arte; e in effetto anche il medioevo ebbe, com’è noto, le sue scuole, i suoi retori, i suoi mecenati di arti e di lettere, e le sue gare poetiche con relativi giudici di campo.
  </p>
  
  <p>
  Nemmeno, in secondo luogo, col negare l’Estetica al periodo sopraindicato s’intende negare che si spendesse allora molta industria intorno alle cose dell’arte: ché anzi ai greci e ai romani si deve la fondazione della scienza pratica o empirica dell’arte nelle varie sue forme: la grammatica, la rettorica, la poetica, e le altre precettistiche attinenti alle arti figurative, all’architettura e alla musica. Le quali trattazioni non caddero del tutto in oblio durante il medioevo perché furono serbate in compendî e incluse nelle enciclopedie, ed ebbero anche in qualche misura incremento, con arti del dettare ed arti ritmiche, conforme ai nuovi bisogni; e tutte risorsero nel Rinascimento, e furono commentate, particolareggiate, ampliate e fuse in nuove trattazioni, che abbracciarono, insieme con la letteratura e l’arte antiche, quelle delle nuove nazioni. Dai sofisti ellenici agli umanisti italiani si compié in questa parte un ingente lavoro: un lavoro vero e proprio, positivo, proficuo, non già un affaccendamento a vuoto, uno sviamento, una pedanteria, come parve dipoi, e pare talvolta anche oggi per effetto della risonanza, che ancora vibra nell’aria, delle violente proteste e della tumultuosa rivolta romantica. Nonostante la quale tutti noi seguitiamo a parlare di tragedia e di commedia, di epica e di lirica, di poesia e di prosa; tutti ricorriamo alla distinzione di parole proprie e parole metaforiche, e di sineddoche e di metonimie e d’iperboli; tutti non sappiamo far di meno delle categorie grammaticali, del nome, dell’aggettivo, del verbo, dell’avverbio; tutti, quando occorre, discorriamo di stili architettonici, di pittura figurata e di paesaggio, di scultura a tutto tondo e ad alto o a basso rilievo; e, quel ch’è più, tutti foggiamo nuovi concetti empirici del medesimo tenore, sul modello degli antichi e rispondenti alle nuove condizioni di cultura e ai nuovi fatti che ci tocca dominare. Certo, questi concetti e vecchi e nuovi adoperiamo con cautela prima ignota, con osservanza dei loro limiti, con coscienza del loro fine, che è pratico e non critico e speculativo; sicché essi sono e non sono quelli degli antichi, e sono gli stessi ma purificati dei pregiudizî che vi si attaccavano e mescolavano. Ma ciò appunto comprova che l’opera compiuta per questa parte dagli antichi ebbe carattere di saldo acquisto, cosí saldo che si può riadattarla e modificarla e meglio intenderla, ma non mai disfarsene. Se per un istante ci rendiamo presente il tempo in cui non esistevano, o solamente in modo rude e iniziale, grammatiche, rettoriche, poetiche e le altre precettistiche, e immaginiamo di esser liberi di costruirle o no, e consapevoli insieme degli inconvenienti ed errori ai quali, quando saranno sorte, porgeranno appicco, ci torna impossibile, persino in immaginazione, adottare il partito di non costruirle; e con quell’ipotesi ci si fa chiara la loro indispensabilità. Giacché, nel caso descritto, si tratta né più né meno che di provvedere alla tecnica e agli strumenti dell’educazione letteraria ed artistica, la quale può bensì essere, ed è stata molte volte, misconosciuta nella sua somma efficacia ed importanza e surrogata dalla vaga esortazione alla «spontaneità» e alla «genialità», ma impone poi da sé il proprio riconoscimento, e con sanzione assai severa, presso gli individui e presso le società che ne sono rimasti privi, i quali tutti mostrano in certo che di torbido e di fiacco i segni della mancata disciplina e sembrano invocarne l’utile giogo. Pedanti furono, indubbiamente, molti di quei precettisti e dell’antichità e del Rinascimento, e pedantesche molte delle loro dottrine, che rendevano troppo meccanico il meccanismo; ma, senza dire che i pedanti s’incontrano dappertutto, e in tutti i tempi, si deve notare che presso i migliori di quegli autori la pedanteria è temperata dal concetto dell’arte, cosí alto e cosí vivace in quei tempi, e il meccanismo inevitabile e intrinseco al loro assunto, è, per cosí esprimerci, un meccanismo flessibile, con continue riferenze alle cose reali e con transazioni che sembrano contraddizioni e sono, in quella cerchia, saggi accomodamenti. Anche oggi, ripigliando tra mano quei libri, vi troviamo sovente un freno e una guida, una <spam lang="la"><i>medicina mentis</i></spam>, contro il pericolo e le male abitudini delle eccessive tendenze romantiche, e godiamo nel rimetterci alla scuola dei vecchi maestri.
  </p>
  
  <p>
  Né, in terzo luogo, si vuol negare che, oltre il concetto dell’arte generalmente diffuso ed operante nei giudizî, si scorgano, in quel periodo, vestigi di altri pensieri più propriamente filosofici: come sarebbero (per ricordare i principali) la scepsi platonica sul valore della poesia, che conteneva in sé l’esigenza di un’indagine sull’ufficio della fantasia e sul rapporto di essa col conoscere logico; e, nello stesso filosofo, la contrapposizione di miti e loghi, di favole e ragionamenti, d’immagini e concetti, con l’assegnazione alla poesia dei miti e non dei loghi; e i più profondi e meglio determinati pensieri di Aristotele sulla poesia che differisce dalla storia perché si volge all’universale o all’ideale, sulla diversità tra intima poesia e semplice forma metrica, sul potere catartico di certe rappresentazioni artistiche, sulla correlazione di dialettica e rettorica, sulle proposizioni prive di significato logico e nondimeno significanti e perciò pertinenti alla considerazione rettorica; e, infine, il tentativo che fa Plotino di risolvere il bello delle cose esterne in bello interiore e spirituale, e congiungere il concetto della bellezza con quello dell’arte. Anche le dottrine assai divulgate sulla poesia come indirizzata al piacere, o come insegnamento gradevole del vero ed esortazione allettatrice al bene, o come imitazione della natura, non sono del tutto vuote di contenuto filosofico e affatto insuscettibili di svolgimento critico; perché la prima fa pur valere a suo modo, contro il carattere logico e morale, quello del piacere non logico e non morale dell’arte; la seconda, contro il mero edonismo, il carattere teoretico; e la terza, contro l’astratta generalità delle idee, il carattere concreto e individuale delle figurazioni dell’arte, simili in ciò alle opere della natura. Persino presso gli scolastici è dato notare qualche spunto originale e fecondo, come sarebbe quello circa la <quote><spam lang="la"><i>cognitio intuitiva</i></spam></quote> e la <quote><spam lang="la"><i>species specialissima</i></spam></quote> in Duns Scoto; e, nel Rinascimento, il concetto della verità poetica o del «verisimile», come allora si chiamava, fu voltato e rivoltato e frugato ansiosamente, e pensieri acuti sull’universale poetico, sul giudizio immediato della poesia, sulla bellezza come espressività, ebbero a manifestare il Fracastoro, Giordano Bruno, il Campanella ed altri. È lecito perciò – e di questo permesso si è largamente profittato dai compilatori di dissertazioni accademiche – andare raccogliendo codesti ed altri pensieri ed osservazioni sparse e scrivere intorno all’«Estetica» del tale o del talaltro autore antico, medievale e del Rinascimento, o, addirittura, intorno all’Estetica di quelle varie epoche.
  </p>
  
  <p>
  Ma, concessi ampiamente questi tre punti, e anzi munitili di buone avvertenze perché non accada di trascurarli o dimenticarli, rifulge anche più evidente che, nel periodo che va dai greci al secolo decimosettimo, l’estetica propriamente detta non ebbe luogo. Perché quel concetto dell’arte, di cui abbiamo celebrato l’efficacia, era, come si è detto, fuso nei giudizî o vagava in aforismi e sentenze, «sciolto e non legato», secondo l’espressione del Socrate platonico, ossia non connesso sistematicamente con gli altri concetti filosofici. La scienza empirica dell’arte era empirica, ossia non pensava davvero l’arte, paga di dividerla in parti e particelle, di generalizzare i casi singoli e fondarvi sopra precetti. E i lampi di filosofia dell’arte o di estetica, che balenano qua e là presso i filosofi, non solo non trovarono séguito, ma si spensero subito, senza effetto sui loro autori medesimi. E se si vuol obiettare che il séguito lo ebbero bensì, ma più tardi, e che, per esempio, la negazione platonica della poesia ricomparve con Cartesio e Malebranche e produsse per contraccolpo la rivendicazione della fantasia; e l’abbozzo plotiniano di un sistema della bellezza come irradiazione imperfetta dell’idea della natura e più perfetta nella mente dell’artista, torna, con maggiore ricchezza di particolari e maturità di metodo, nell’idealismo postkantiano; e l’accenno di Aristotele alle proposizioni non logiche è inverato nella moderna filosofia del linguaggio; e la <quote><spam lang="la"><i>cognitio confusa</i></spam></quote> di Duns Scoto operò nel leibnizianismo e attraverso esso produsse l’<quote><spam lang="la"><i>Aesthetica</i></spam></quote> del Baumgarten; e l’edonismo estetico antico si ravvivò negli estetici sensualisti del settecento, che tanta azione esercitarono sulla kantiana <i>Critica del giudizio</i>, e via discorrendo; – con ciò non si fa poi altro che ribadire che l’estetica appartiene ai tempi moderni, perché in questi solamente i germi sparsi nei tempi anteriori attecchirono, e in questi solamente fu inteso il valore di quegli accenni precorritori. Cosí le sentenze di Eraclito l’oscuro vennero tutte accolte nella Logica hegeliana, ma siffatta giustizia, resa con tanto ritardo, conferma che al pensiero antico, nonostante i presentimenti di Eraclito, la vera dialettica rimase estranea.
  </p>
  
  <p>
  Come per la dialettica, cosí per la filosofia dell’arte o Estetica, la cagione dell’essere mancata nell’antichità e fino all’aurora dell’età moderna, è da riporre nel carattere del pensiero antico non meno che medievale e del Rinascimento, il quale oscillò tra la natura e la sopranatura, tra il mondo e l’altro mondo, e non si fermò mai davvero nel concetto dello spirito, critica e unità di quelle due astrazioni; sicché poté dare una fisica e una metafisica, una scienza della natura e una teologia, ora l’una ora l’altra, e anche tutte e due insieme, ma non già una Filosofia dello spirito. Lo spirito era, in quella concezione, agguagliato alla natura, oggetto tra oggetti e cosa tra cose; onde, come la dottrina della poesia e dell’arte si esauriva nella «fisica» ossia nelle naturalistiche classificazioni delle grammatiche, poetiche, rettoriche e altrettali, cosí la logica nella classificatoria delle forme estrinseche o verbali, l’etica nella classificatoria delle virtù e dei doveri; e di là da esse e dalle altre discipline naturali era un’ontologia di principî trascendenti, che salivano dai miti dei fisiologi e dagli atomi dei materialisti al Dio dei cristiani. E sebbene il cristianesimo avesse resa assai più intensa la coscienza della spiritualità del reale, esso tendeva, d’altra parte, nella teoria del conoscere verso l’apprensione immediata di Dio e in quella della pratica verso la negazione della vita mondana, e perciò, per profondi che fossero e gravi di conseguenze i concetti gnoseologici ed etici dei suoi mistici ed asceti, questa profondità era compensata da altrettanto disinteresse verso quelle forme dello spirito che più fortemente si attenevano al mondo, al sensibile, al passionale: ossia, nella sfera pratica, verso la teoria della vita politica ed economica, e, nella sfera teoretica, appunto verso la teoria della conoscenza sensibile o estetica; e per la prima si dové aspettare il pensiero di un Machiavelli e per la seconda quello di un Vico. Dal che si vede come la mancanza dell’Estetica nel periodo anteriore al secolo decimosettimo non dipendesse da contingenze e accidenti, ma fosse perfettamente coerente col carattere del pensiero e della vita di quel tempo.
  </p>
  
  <p>
  La quale coerenza ai nostri occhi può apparire incoerenza, guardata al lume di nuovi e più ampî concetti; ma poiché tali nostri più ampî concetti sono risposte a problemi che allora non si erano posti, è chiaro che la taccia d’incoerenza sarebbe, nel caso presente, anacronistica e antistorica. Bisogna, insomma, quando si afferma che nel periodo di cui discorriamo mancò l’Estetica o altro ordine di produzione mentale, stare attenti a non introdurre nella parola «mancanza» il senso di una reale privazione, e perciò di un’angoscia e di un’infelicità, che in effetto non aveva luogo. I concetti «sciolti e non legati», ossia non dottrinalmente e sistematicamente elaborati, ma fusi nei giudizî e accrescentesi e determinantisi con questi, erano pur sufficienti a discernere il bello dal non bello, la poesia dalla non poesia, come il bene dal non bene, il vero dal non vero; e perciò le menti di quegli uomini navigavano più o meno placidamente nel mare della verità, mentre, da parte loro, le scienze empiriche schematizzavano le serie di giudizî, inducevano, astraevano e porgevano una guida al giudicare o al fare. Tutto il resto era un limite non avvertito (o solo di rado e fuggevolmente) in quanto tale, era un «sonno dommatico», appena variato da qualche sogno; e perciò non dava l’angoscia del limite-ostacolo, come la proveremmo noi se fossimo costretti a pensare meno di ciò che possiamo ora effettivamente pensare. In altri termini, l’errore che si commetterebbe col considerare come difetto, come stato di disgrazia, quella condizione mentale, sarebbe del tutto simile a quello di chi considerasse come infelice il tempo in cui non erano vie ferrate e navigazione a vapore, laddove infelici non siamo se non noi stessi, in immaginazione, quando adusati ormai a tali comodi di vita, ci fingiamo trasportati in luogo in cui quei comodi non sarebbero e sarebbero invece i correlativi bisogni, nati con quei comodi. Verrà tempo in cui anche l’età nella quale noi viviamo, e che ci pare cosí luminosa, sarà rappresentata coi suoi limiti, perché un’altra più ricca l’avrà sorpassata; ma la realtà dell’avvenire non è la realtà del presente. E senza nemmeno ricorrere all’idea di un’altra età, distante dalla presente per secoli o millennî, possiamo vedere in ogni istante, in noi stessi, nel nostro quotidiano progredire mentale, come più ampî pensieri includano e sorpassino quelli dell’anno o del giorno o del minuto innanzi; e pure in ciascun minuto, giorno o anno noi siamo coerenti con noi stessi e soddisfatti, di quella coerenza e soddisfazione che è, e non è, in ciascun atto della vita.
  </p>
  
  <p class="testo_centrato">	
  <h2 id="S_2">
  		II
  </h2>
  </p>
  
  <p>
  La riprova della esatta corrispondenza tra la mancanza di un’Estetica propriamente detta e il carattere della filosofia antica è data dalla simultanea nascita della filosofia moderna e dell’Estetica. L’inizio di questa si colloca infatti, come si è accennato, tra il sei e il settecento, ossia coincide con la nascita del «soggettivismo» moderno, con la filosofia come scienza dello spirito, con la concezione del reale come immanente (immanente cioè allo spirito, perché l’immanenza nella natura, il cosiddetto panteismo, è anch’esso, come la natura stessa, forma di trascendenza). Rispetto all’epoca che cosí s’inizia, quella che si chiude, ossia quella che si è delineata di sopra, non appartiene alla storia, ma, tutt’al più, alla preistoria dell’Estetica, della quale mostra solo, qua e là, alcun barlume e accenno. E poiché estetica e soggettivismo moderno sono cosí strettamente congiunti da formare una cosa sola, e poiché soggettivismo o filosofia dello spirito vuol dire genuina e schietta filosofia, filosofia vera e propria, contro ogni sorta di fisica, metafisica e teologia, non  bisognerebbe aver paura di trarre l’ulteriore conseguenza: che la filosofia è veramente dei tempi moderni, e quella che cosí si chiama, dall’antichità al Rinascimento, è filosofia solo nella sua parte secondaria ed episodica, ma, nella principale e fondamentale, resta a volta a volta mitologia, religione, metafisica, misticismo, o com’altrimenti piaccia denominarla. Diciamo che non bisogna aver paura, perché or ora, a proposito dell’Estetica, abbiamo chiarito che cosa importino consimili negazioni, dirette a qualificare un’epoca e non già a condannarla; e anche per un’altra considerazione, che, cioè, quella conseguenza non è tanto paradossale e nuova come sembra nel modo in cui viene dedotta e formulata, ove si ricordi che, negli ultimi due secoli, è stata vivissima la coscienza (e pari forse solo a quella che si ebbe col trionfo del cristianesimo) dell’avvento di qualcosa di cosí straordinario da far sí che, al nostro sguardo, le età precedenti si contraggano in un’unica epoca, alla quale la moderna risolutamente si contrappone; e l’epoca moderna è stata variamente definita come della Ragione ormai rischiarante l’uomo, dello Spirito pervenuto alla consapevolezza di sé medesimo, della Libertà tutta spiegata, o come l’epoca «positiva», che è succeduta alla «teologica» e alla «metafisica».
  </p>
  
  <p>
  Tornando all’Estetica, il problema al quale la nuova scienza prese a rispondere era (per darne una designazione sommaria e generica) dell’ufficio che la poesia, l’arte o la fantasia esercita nella vita dello spirito, e perciò della relazione della fantasia col conoscere logico e con la vita pratica e morale; il che poneva, con lo stesso atto, l’inversa domanda, sull’ufficio del conoscere logico e della vita pratica e morale, ossia dello spirito nella relazione e dialettica di tutte le sue forme. «Fare l’inventario dello spirito umano» era il nuovo motto d’ordine della speculazione; e il problema dell’Estetica formava parte del richiesto inventario, e insieme si convertiva nel tutto. Era cosa impossibile cercare a fondo la qualità della poesia o della creazione fantastica senza cercare a fondo tutto lo spirito, e impossibile costruire una Filosofia dello spirito senza costruire un’Estetica; alla quale necessità nessun filosofo moderno si è sottratto, e, quando sembra che alcuno se ne sia tenuto lungi, guardando meglio si scorge, che o ricadeva più o meno nel vecchio dommatismo, o toccava anch’esso del problema estetico, sebbene in modo inconsapevole, indiretto o negativo. Il Kant (e può bastare questo esempio solenne), che più a lungo di altri riluttò ad innalzare l’Estetica a trattazione filosofica, si vide alla fine costretto, terminate le due Critiche della ragion pura e della ragion pratica, ad aggiungervi la terza, quella del Giudizio estetico e teleologico, avvertendo la grave lacuna, e come il <quote><spam lang="la"><i>hiatus</i></spam></quote>, che sarebbe altrimenti rimasto nel suo «inventario». Né formano argomento contro ciò i propositi che talora si odono manifestare da moderni autori, di voler indagare l’Estetica «fuori e indipendentemente dalla filosofia»; perché il medesimo si trova ripetuto più volte per l’Etica e per la Logica, e si voleva semplicemente intendere «fuori della filosofia ontologica, trascendente e dommatica», ossia dalla metafisica: che era un proposito, in sostanza, assai lodevole, il quale reca conferma al nostro giudizio. Il legame dell’Estetica con tutta l’altra filosofia è insomma, nei pensatori moderni, intrinseco e non estrinseco, qual era invece nei filosofi delle età precedenti, che delle cose dell’arte trattavano solo in quanto le loro empiriche sistemazioni si configuravano in enciclopedie di cognizioni o in serie di cognizioni giustapposite.
  </p>
  
  <p>
  Pure, per intendere e giudicare rettamente la storia dell’Estetica, e in generale della moderna filosofia, non bisogna darsi a credere che con l’inizio del soggettivismo moderno la vecchia filosofia trascendente o metafisica sparisse senz’altro, o che svanisse a poco a poco, o che possa dileguare del tutto in avvenire. Se si muove da codeste false credenze, vedendo poi che in ogni sistemazione moderna c’è in misura più o meno larga, e sia anche come lievissima ombra o neo, alcun residuo di metafisica e di trascendenza, si è tratti a concludere che, in ultima analisi, alla metafisica e alla trascendenza pur si riesce, e che perciò niente è sostanzialmente mutato di quanto si asseriva che fosse mutato. Per attenerci al caso dell’Estetica, non c’è estetico moderno che non possa essere tacciato, in questo o quel punto delle sue trattazioni, d’intellettualismo o di moralismo o di sensualismo o di astrattismo, e, alla fin del conto, di naturalismo e trascendenza. Ora, senza dubbio, le forme necessarie dell’errore (e il pensare metafisico o trascendente è tra esse), che la mente umana percorre nell’indagine, sono eterne, cioè ricorrono in perpetuo; ma il ripercorrerle, e anche l’indugiarvisi ed errare, non vuol dire che non si sia progredito. E il progresso generale, pel quale la filosofia moderna si distacca in certo modo dall’antica e quasi le si contrappone come filosofia a metafisica, soggettivismo ad oggettivismo, immanenza a trascendenza, consiste nell’orientamento generale, nel motivo dominante, nell’intonazione della nuova filosofia rispetto all’antica, nella quale la metafisica era il principale e il pensiero critico il secondario ed episodico, e in lei, inversamente, il pensiero critico è il principale e la metafisica è l’episodio. Cosí il Kant, dopo avere, criticando i suoi predecessori, fermato che la bellezza è senza concetto, disinteressata, finale senza rappresentazione di fine, e fonte di piacere ma di piacere universale, riammetteva inavvedutamente l’intellettualismo nel definire l’opera d’arte come la rappresentazione adeguata di un concetto, nella quale il genio combinerebbe intelletto e immaginazione, e riammetteva finanche la finalità esterna, spiegando il bello come simbolo della moralità; ma ciò non scema la verità e la fecondità dei nuovi principî da lui stabiliti, ossia non fa che non siano risoluti i problemi che egli realmente risolse. Del pari lo Hegel, dopo avere affermato il carattere intuitivo della rappresentazione artistica, che è l’idea bensì ma in forma sensibile, ricadeva nel logicismo, col delineare una storia dialettica dell’arte come idea, e con altrettali sue dottrine; e, dopo avere riconosciuto che il bello è dello spirito e non della natura, costruiva una dottrina della bellezza nella natura, rifoggiando una sorta di plotinismo; ma, non per tanto, grandissima è la copia dei problemi da lui ben posti e ben risoluti, ed evidente l’avanzamento che egli fece compiere a tutto il complesso della scienza. Accade il medesimo per ogni altro aspetto delle loro filosofie, perché nessuno immaginerà di aver negato la forza del criticismo kantiano col notare la debolezza alla quale il suo autore s’abbandona quando pone la Cosa in sé e restaura implicitamente il dommatismo e la trascendenza; o la profonda riforma hegeliana della logica mercé la dialettica, sol perché lo Hegel trasporta la dialettica anche dove non può aver uso e dialettizza i concetti empirici della fisica e della zoologia, e dal pieno di una filosofia concreta fa risorgere un pensare astrattissimo e, nel peggior senso, metafisico.
  </p>
  
  <p>
  Un’altra avvertenza è necessaria allo stesso fine della retta intelligenza della storia cosí dell’Estetica come in genere della filosofia moderna; ed è di non togliere in iscambio ciò che si chiama il «problema estetico» con un problema «unico», e di non prendere alla lettera la denominazione abbreviata onde si designa un inesauribile ordine di problemi svariati e sempre nuovi. Se il problema fosse davvero unico, accadrebbe di necessità o che esso venisse sciolto, e in questo caso la scienza estetica morirebbe perché avrebbe conseguito a pieno il suo fine; o che esso non potesse risolversi mai, e sarebbe segno di problema mal posto, ossia non di problema ma di equivoco; o che esso si risolvesse solo in parte, per successive approssimazioni, senza mai raggiungere la pienezza della soluzione, e si tornerebbe al caso precedente, perché una verità a mezzo non è verità, e un problema non a pieno risolubile è problema mal posto. Ma, quando a quel nome collettivo si sostituisce la realtà che esso insieme accenna e copre, si vede che l’Estetica, e la filosofia tutta, è sempre e non è mai, ossia vive, e che i problemi sono bensì di volta in volta risoluti, ma che ciascuno, risoluto, ne genera altri da risolvere. E allora è dato, nell’esaminare le dottrine proposte ossia i problemi posti e risoluti da un singolo pensatore o da molti in un determinato periodo, rendersi conto del progresso della  mente umana, che è il farsi eterno della verità.
  </p>
  
  <p>
  Il problema, per esempio, intorno a cui in modo più o meno consapevole lavorarono i retori e critici, segnatamente italiani, del seicento, sollecitati dalle dispute e dalle riflessioni letterarie del secolo precedente, era del ritrovamento di una facoltà speciale per la produzione dell’arte, diversa dal semplice intelletto, e che fosse più propriamente inventiva e creativa del bello, della quale essi discorsero sotto il nome di «ingegno», accostandola all’«immaginazione» o «fantasia»; e di una facoltà di giudicare l’arte, che non fosse la ragione raziocinante, e che denominarono il giudizio o il «gusto», e accostarono talora al «sentimento» e tal’altra al discernimento o intúito di un «non so che». Ma, nello stesso tempo, Cartesio e i suoi prossimi seguaci, mirando a ridurre il conoscere umano all’evidenza matematica, ignoravano o respingevano quelli che ad essi sembravano torbidi modi di pensare e di giudicare, e, per maggior gloria della <quote><spam lang="fr"><i>raison</i></spam></quote>, conculcavano la fantasia, e alla matematica e alla metafisica sacrificavano la poesia. Nondimeno, non si potrebbe dire che Cartesio fosse retrogrado rispetto a quegli escogitatori dell’ingegno, del gusto, del sentimento e del «non so che», o retrogradi costoro a paragone di Cartesio, perché i due problemi erano diversi e mettevano capo a diverse verità: i primi, infatti, venivano come a tentoni ritrovando l’ufficio della poesia e dell’arte nella vita dello spirito, e il secondo fondava, sebbene in forma razionalistica, una filosofia dello spirito, che era pur necessaria a togliere alle scoperte dei primi incertezza e precarietà. Tanto vero che non solo, sotto l’influsso cartesiano, si andarono componendo trattati che cercavano di ridurre le arti a un unico principio (Batteux), o di definire la bellezza nelle sue varie forme e ordini di manifestazione (André, Crousaz), ma dal cartesianismo provenne il Leibniz, il quale congiunse nel suo pensiero (e tale fu, per questa parte, il suo nuovo problema) le verità dei retori del seicento e quella di Cartesio, e assegnò nella teoria della cognizione un posto alle conoscenze confuse e chiare, che precedono le distinte, alla poesia che precede la filosofia; e i suoi scolari fecero di quelle addirittura un corpo di dottrine, una scienza speciale, la <spam lang="la"><i>scientia cognitionis sensitivae</i></spam>, l’<spam lang="la"><i>ars analogi rationis</i></spam>, la <spam lang="la"><i>gnoseologia inferior</i></spam>, che battezzarono col nome di «Aesthetica». Problema ben proposto e ben risoluto, quantunque la differenza meramente graduale o quantitativa tra cognizione intuitiva e cognizione intellettiva non bastasse a quelli che seguirono indi a poco e che, per continuare a svolgere l’Estetica disegnata e connettervi la teoria del genio e del gusto, si dovettero domandare se veramente la cognizione intuitiva fosse semplice cognizione intellettiva «confusa», e vennero via via convertendo questo concetto quantitativo e psicologico nell’altro, speculativo, dell’autonoma fantasia. Da una diversa e disgiunta cerchia di studî, dagli studî grammaticali e di logica formalistica, sorgeva, circa lo stesso tempo, la scienza della grammatica o «grammatica filosofica», che, come razionalizzamento del procedere irrazionale ossia fantastico del linguaggio e delle grammatiche empiriche che vi erano sorte sopra per uso didascalico, potrebbe sembrare nient’altro che la formazione di un colossale errore; ma che per quel tentativo, comunque eseguito, d’intendere il linguaggio nella sua intrinseca legge, creò in effetto la filosofia del linguaggio, la quale rimase e si svolse, dispogliandosi via via dei pregiudizî della grammatica logica. Anzi, tra gli stessi elaboratori della grammatica logica non tardò a proporsi la questione, se si potessero considerare le forme immaginose, le cosiddette metafore o tropi, come ornati o aggiunte alla nuda forma logica, e si venne a scoprire che esse non sono «abbellimenti», ma «forme spontanee di espressione» (Du Marsais). E, sebbene generalmente non fosse scorta, né allora né per lungo tempo di poi, la stretta relazione, anzi l’identità, tra i problemi della nuova filosofia del linguaggio e quelli della nuova scienza dell’arte o Estetica, tale relazione fu intravista dal Vico, che si fece a ricercare le origini delle lingue nelle origini stesse della poesia. Nondimeno, collocare il Vico sopra tutti gli estetici suoi contemporanei e dell’intero secolo decimottavo, è cosa che, se può essere certamente giustificata dalla grandiosità delle dottrine e degli abbozzi di dottrine di lui, anticipanti il lontano futuro, è da tenere per altro verso inesatta, come inesatti sono, a rigor di termini, tutti gli stabilimenti di primati, e ammissibili solo nell’uso empirico, per l’enfasi del discorso. Giacché anche il Vico, come ogni altro pensatore, approfondí alcuni o molti problemi, ma non ne sentí altri, che pure al suo tempo erano sorti e davano luogo a controversie; e fu intento soprattutto ad assodare l’originalità della fantasia contro le negazioni degli aridi cartesiani, e a determinarla come prima forma del conoscere nello svolgimento eterno dello spirito, e altresí nelle fasi sociologiche e nella storia reale delle società umane. Ma la grande e celebre questione estetica del secolo decimottavo era quella dell’assolutezza o della relatività del gusto; la quale implicava certamente (poiché ogni proposizione filosofica implica le altre tutte) la questione della natura dell’arte, cioè se essa appartenga ai piaceri organici dell’individuo ovvero alle forme mentali della verità, senonché veniva proposta e formolata in relazione coi dubbî che sogliono nascere innanzi alla varietà e contrasto dei giudizî sul bello e sull’arte. Questione la più generalmente dibattuta in quel tempo, come è attestato dalla  sua ricca letteratura, ma non certamente la sola; e qui giova ricordarne subito due altre: quella circa il valore della dottrina dei «generi letterarî» e delle «regole», tanto elaborata dalla poetica italiana del Rinascimento e poi dalla francese, e quella intorno ai «limiti» ossia al carattere delle singole arti. Nella prima delle quali accade di veder sostenuto il partito della massima libertà, e udire la più recisa protesta contro il preconcetto dei generi, proprio da uno scrittore che è per altri rispetti un razionalista quasi pedantesco, il Gravina: la qual cosa notiamo affin di ripetere ancora una volta che convien sempre, per intendere la storia, seguire la particolarità dei problemi e dei pensieri, schivando la tendenza eccessiva al semplificare, all’unificare e al ritrovare la coerenza dove non è. Nella seconda questione, verrebbe voglia di dire, come già per la grammatica filosofica, che la dottrina che ne venne fuori, quella lessinghiana, onde per ogni arte si delimitava un campo speciale di cose o di concetti (per la poesia le azioni, per la scultura i corpi, ecc.), rappresentasse nient’altro che l’aggiunta di un nuovo errore ai vecchi, e persino un peggioramento in confronto dell’acuto aforisma antico: <spam lang="la"><i>ut pictura poësis</i></spam>.Ma, in realtà, il Lessing, senza risolvere o mal risolvendo il problema intrinsecamente assurdo della delimitazione, ben risolveva quello da cui aveva preso veramente le mosse: cioè dimostrava che nessun’arte (come, del resto, nessuna singola opera d’arte) può essere tradotta nell’altra e trovarvi il suo equivalente. Cosí egli trasportava assai più in alto l’indagine sull’unità e diversità delle rappresentazioni artistiche; senza dire che, con lo spingere all’estremo il concetto dei limiti della arti, dava origine all’opposta posizione e soluzione, che vede in quei limiti una classificazione tratta dalla fisica e perciò estranea all’estetica. Anche dagli studî intorno alle arti figurative venne la <i>Storia</i> del Winckelmann, il libro che creò, come si suol dire, la vera e propria storia di quelle arti; ed è un detto, questo, che va soggetto a contraddizioni o almeno a restrizioni, perché il Winckelmann informò la sua storia a un criterio astratto e antistorico, la cosiddetta «Bellezza ideale»; e fu, per questa parte, inferiore al Vico, presso cui la storia della poesia variava col variare delle condizioni sociali e degli atteggiamenti mentali. E nondimeno è vero, chi consideri la storiografia precedente delle arti figurative che si compone o di biografie di artisti o di raccolte antiquarie, che il Winckelmann ideò e tentò una storia interna di quella arti, nonostante che nell’interiorità stessa di questa sua storia si annidasse una sorta di esteriorità. E al tempo del Winckelmann, e nel suo paese tedesco, lo Hamann e lo Herder entravano spontanei per la via già percorsa dal filosofo italiano: entrambi tanto minori di lui per larghezza e potenza speculativa, e che tuttavia non si potrebbero trascurare come le copie per l’originale, giacché i problemi che essi trattavano, cosí simili a quelli del Vico ed episodici e saltuarî al paragone, sono pur nuovi, nutriti di concetti formati dipoi, e soprattutto nascevano su presupposti di cultura germanica, diversi da quelli, quasi esclusivamente classici e umanistici, del Vico. E altri ancora, rinfrescando con metodo psicologico alcune distinzioni degli antichi retori, s’industriavano di chiarire e definire, in relazione col bello e con l’arte, il sublime, il comico e altrettali forme del sentimento. Il Kant, sul finire del secolo, è come un punto di convergenza del pensiero estetico del settecento (che nella <i>Critica del giudizio</i> si riflette con le sue indagini e polemiche, con le verità acquisite e coi dubbî che lo travagliano), ma, insieme, un punto di partenza del pensiero che lo sorpassa; e ciò spiega come gli storici dell’Estetica riconoscano al Kant, anche in questa cerchia, un posto cesareo o napoleonico, come colui al quale «due secoli, l’un contro l’altro armato», si volsero, aspettando la parola risolutiva. La quale rappresentazione semisimbolica si può anch’essa lasciar correre, purché la s’interpreti discretamente, essendo vero che nel Kant si ripropone, e in modo particolarmente intenso, la questione del suo secolo circa l’assolutezza o relatività del gusto, e le altre sulla regolarità o irregolarità del genio, sulla bellezza pura e la bellezza aderente, sul sublime e sul comico, e sui limiti delle arti. Ma è altrettanto vero che del dominio della bellezza il Kant non riesce a dare se non una caratteristica assai vigorosa ma negativa e generica, analoga a quella della legge morale da lui messa in salvo contro ogni sorta di etica materiale o utilitaria; e che in lui, antistorico e antidialettico, non si riflette punto la già iniziata considerazione storico-dialettica della poesia e del linguaggio. E, per questa parte, non al Kant ma allo Herder, e anche al Leibniz e al Baumgarten (e, idealmente, al Vico) si riattacca l’estetica postkantiana tedesca, quella che va dallo Schiller allo Hegel, fino ai minori e agli epigoni come lo Schopenhauer, e ancora ha seguaci. Nella quale estetica, per altro, il problema circa l’ufficio dell’arte nella vita dello spirito è unificato col problema dell’organo mentale onde si apprende l’Assoluto; e perciò l’arte ora si confonde con la filosofia, ora torna ad essere una forma inferiore di filosofia ossia un pensare mitologico, ora, s’innalza a una sorta d’iperfilosofia; e l’unità dell’atto artistico, turbata da questo elemento estraneo, si scinde in contenuto e forma; e la rettorica, i generi letterarî, le divisioni delle arti, il bello della natura, i sensi estetici e tutti gli altri empirismi sono serbati e, quel ch’è peggio, razionalizzati e dedotti al modo di verità filosofiche. Per la medesima ragione, in quegli estetici non è approfondito, ed anzi è perduto di vista, il legame della poesia con la pura espressione e col linguaggio concreto; e la filosofia del linguaggio tira per la sua via, inconsapevole di trattare, nei suoi dibattiti sull’origine del linguaggio e sul rapporto della parola con la logicità e altrettali, i problemi stessi dell’Estetica. Nonostante, insomma, la ricchezza di cognizioni e di osservazioni introno alle cose dell’arte (che quei filosofi in parte raccoglievano dalla contemporanea critica letteraria romantica, e in parte producevano in quanto essi stessi erano critici romantici), il loro problema precipuo, piuttosto che di Estetica, doveva considerarsi di logica della filosofia, e il loro sforzo si appuntava nel conciliare il nuovo soggettivismo kantiano con la vecchia metafisica e teologia; onde l’arte, coi suoi particolari problemi, finiva con l’entrare nelle loro trattazioni a un dipresso come la grammatica e la rettorica nelle enciclopedie medievali e nei sistemi scolastici, estrinsecamente, quando non era addirittura accismata al taglio della spada dei preconcetti schemi sistematici. Eppure, per un altro verso, il problema, che li occupava, portava assai innanzi la filosofia, e perciò anche l’Estetica, perché essi, sebbene chiusi nel guscio metafisico, lavoravano a stabilire uno spiritualismo assoluto; e qua e là rompevano anche il guscio, particolarmente col ricollegarsi, in conformità della nuova epoca politica e morale, al pensiero storico, e col concepire l’arte e il filosofare e ogni altra forma della vita come reali solamente nella storia. Un progresso, senza dubbio più indiretto ancora, ma non perciò trascurabile, per l’Estetica, si deve ravvisare persino nel positivismo e nello psicologismo, che successero a quell’idealismo metafisico e che, a prima vista, parvero soffocare e spegnere ogni idea dell’arte, la quale non poteva trovare, e non trovava, luogo nel nuovo naturalismo e nella nuova teologia materialistica. Ma, poiché il nuovo naturalismo non era l’antico, e nasceva come opposizione al recente idealismo, esso conteneva nel suo fondo una polemica spesso rozza, ma non già illegittima né al tutto inefficace, contro i residui metafisici e teologici di quell’idealismo; e, concorrendo a sbarazzare il campo da essi, ricusandosi a «dedurre» l’Estetica, e raccomandando anche per questa il metodo fisiologico e fisico, dava un cattivo consiglio quanto a ciò che affermava, ma uno ottimo quanto a ciò che negava. E, fuori delle scuole propriamente filosofiche, ma non senza l’influsso della filosofia soprattutto idealistica e romantica, la critica letteraria e artistica (De Sanctis in Italia, Flaubert, e anche Baudelaire, in Francia, ecc.), proseguendo l’opera propria, formava una coscienza dell’arte che del pari e con pari ragione ripugnava all’astrattezza dei metafisici e alla grossolanità dei positivisti, e veniva affermando e ribadendo molte essenziali verità sulla «forma» artistica, suggerite dallo studio diretto e dalla pratica con l’arte, le quali preparavano e facevano sentire il bisogno di un allargamento dell’indagine e di una nuova sistemazione.
  </p>
  
  <p class="testo_centrato">	
  <h2 id="S_3">
  		III
  </h2>
  </p>
  
  <p>
  Questi rapidi cenni sono non già una delineazione della storia dell’Estetica, ma, come si è detto, una piccola esemplificazione a mostrare la varietà dei problemi di tale storia e l’impossibilità di esporla (ove non si voglia alterarla o impoverirla) come storia di un «unico» problema. E si noti anche che, come varî furono i problemi trattati dai ricercatori, cosí varia sarà sempre la narrazione storica stessa, la quale, secondo l’interesse mentale dello storico, abbraccerà uno o più o molti o moltissimi di essi, ma non mai tutti; e metterà in primo piano ora l’uno ora l’altro problema o gruppo di problemi, e lo presenterà anche, per ragioni di perspicuità didascalica, come quello fondamentale (<spam lang="gr">πρὸς ἡμάς</spam>), ma non mai potrà giustificarne l’antecedenza assoluta (<spam lang="gr">φύσει</spam>). Né si vieta certamente, nella esposizione storica, di raggruppare i problemi affini e porre cosí un «medesimo» problema, «comune a più pensatori» (e di questo procedere per raggruppamenti si è dovuto far uso anche nei cenni sommarî dati di sopra, tanto più perché  sommarî); ma conviene non perdere mai di vista il fatto che un cosiddetto medesimo problema si «colora», come si suol dire, «variamente» presso i singoli pensatori: la quale metaforica «varietà di colore», è, in effetti, varietà di determinazioni nel problema, e perciò varietà di problemi. E molto meno si vieta, in forza della dimostrata varietà e dello svariatissimo incrociarsi dei problemi in ogni tempo, di ripartire la storia, che si narra, in periodi: purché anche in questo caso non si smarrisca la nozione che i periodi sono approssimativi cosí nelle loro linee divisorie come nel loro stesso centro, e che perciò vi sono ordini di problemi i quali s’iniziano in un periodo e rimangono come sospesi, per venire talora ripresi uno o più periodi dopo: della qual cosa si può vedere qualche esempio anche nei cenni esposti di sopra. Dove è altresì adombrata una partizione della storia dell’Estetica in periodi, o piuttosto, in primo luogo, in una preistoria che comprende i duemila e più anni che precedono la critica e la filosofia del secolo decimosettimo, e in una storia, che dal secolo decimosettimo viene sino ai giorni nostri. E questa storia si sottodistingue più chiaramente in quattro periodi: il primo dei quali è dell’Estetica prekantiana, quando il tema principale era la ricerca di una «facoltà» estetica e del suo posto tra le altre «facoltà» dello spirito; – il secondo della kantiana e postkantiana fino all’esaurimento dell’idealismo metafisico, in cui le facoltà dello spirito furono tolte dalla loro astrattezza e giustapposizione ed intese come storia ideale dello spirito e l’arte prese posto in questo corso ideale, che per altro era ancora una sorta di epopea religiosa ed essa stessa vi diventava un mito, ora più ora meno che estetico; – il terzo, del positivismo e psicologismo, che si estende sin quasi alla fine dell’ottocento, in cui, per reazione contro la metafisica, si tornò alla considerazione naturalistica dell’arte, e non si ottenne la teoria dell’arte, ma pur si ottenne qualche cosa, che fu il sano aborrimento dal metafisicheggiare in estetica; – e il quarto dell’Estetica contemporanea, che ripiglia, libera di metafisica e di positivismo ma non già di filosofia, la trattazione dei problemi dell’arte in forma di Filosofia dello spirito estetico. Il quale ultimo periodo, che alcuni vorrebbero considerare già chiuso, è, a mio avviso, solo al suo inizio; e, in ogni caso, chiuso non è, perché un periodo si chiude quando si è formato un tal complesso di nuovi problemi e di nuove soluzioni da dar principio a un altro periodo; e questo nuovo, che si avanza, io non riesco a vedere da nessuna banda, laddove vedo ben chiaro che è impegnata ancora la lotta dell’Estetica della pura intuizione o intuizione lirica contro non solo i preconcetti psicologici e naturalistici, già quasi del tutto fugati, ma contro i più tenaci e duri che provengono dalla metafisica, la quale ha veramente educato e diseducato insieme il pensiero umano.
  </p>
  
  <p>
  Checché sia di ciò, questi quattro periodi sono poi gli stessi della storia della filosofia moderna in ciascuno dei suoi aspetti particolari, come facilmente tutti consentiranno rispetto al primo e al terzo di essi, e non altrettanto facilmente rispetto al secondo e al quarto, perché pochi si sono avveduti che ciò che nel pensiero europeo, negli ultimi decennî, si è venuto formando, attraverso molteplici e più o meno maturi e felici e logici tentativi, è appunto l’idea di una nuova filosofia, che malamente si considera come neoidealismo, neokantismo, neofichtismo, neohegelismo, e che è in realtà una filosofia antipositivistica insieme ed antimetafisica, la quale io ultimamente ho proposto di definire, in quella sua forma che a me è particolarmente accetta, come «il momento metodologico della Storiografia»<sup><a href="Section0015.xhtml#nota_2" id="nota_2_ritorno">nota 2</a></sup>. Ma il proseguire in codeste considerazioni menerebbe oltre il disegno del presente discorso, ai fini del quale importava semplicemente enunciare, non solo la coincidenza dell’Estetica con la Filosofia, ma anche, e per conseguenza, della storia dell’Estetica con la storia della Filosofia. La quale coincidenza, del resto, viene ammessa nel fatto da quegli storici dell’Estetica, che indagano l’efficacia di tutta l’altra filosofia sul problema dell’Estetica, o da quegli storici delle altre sfere della filosofia, che indagano l’efficacia dell’estetica sullo svolgimento della Logica o dell’Etica, e via discorrendo. Ma l’«azione reciproca», che costoro vengono riconoscendo e ritraendo, non è poi altro, anch’essa, che una «metafora» dell’unità dell’Estetica con la Filosofia. Fuori di metafora convien dire, che ogni problema logico o etico o altro che sia è insieme problema estetico, e all’inverso; anzi, per essere a pieno esatti, non sarebbe lecito nemmeno aggiungere: «all’inverso», perché, nelle prime parole, si è già, con un sol atto, affermato e il diritto e l’inverso.
  </p>
  
  <p class="fine_paragrafo">
  	<date>1916</date>.
  </p>  
  
</body>
</html>
